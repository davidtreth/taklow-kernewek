Ego sum Alpha et Omega.
Heb dalleth na diwedhva
pur wir my yw,
omma a-ji dhe'n kloudys,
war fas an dowr yn certan,
tri ferson yn unn duwses
ow kesreynya bys vekken
yn meur enor ha vertu.
My ha'w Mab ha'n Spyrys Sans,
tri yth on yn unn substans,
komprehendys yn unn Duw.


My yw henwys Duw an Tas,
ollgallosek dres pub tra.
Skon y fydh gwrys der ow ras
nev, plas rial dhe'm trigva,
ha'w thron-sedha ow bodh yw
may fo henna.
Ha'n nor ynwedh a-woles
skon orth kompas a vydh gwrys.
Honna a vydh ow skavel droos
rag ow plesour pup-prys,
ha dhe'm enor maga ta.
Nev omma yw gwrys genev,
orth ow duwses yn certan.
Hag enni y fydh gorrys
neb a'm gordh gans joy ha kan.
Naw ordyr eledh gloryus
i a vydh, rial ha splann,
kannasow dhymm danvenys
rag ow servya bys vekken.
My a vynn may fons nevra.


Lemmyn pub Ordyr dh'y se
my a vynn may fo gorrys,
ha pub onan dh'y dhegre
a vydh gorrys dhe'm servis
pan vennav vy kommondya.
Omma nessa dhe'm tron vy
an kynsa tri a vydh gwrys.
Cherubyn, an ughella
ty a vydh. Deus a-rag uskis;
Serafyn, ynwedh Tronys.
Ow gordhya oll hwi a wra,
par dell yw ow bodh nevra,
omma pub prys.
Ha ty, Lusifer golow,
yndella yw dha hanow.
'Ugh pub el ty a ese'


An kynsa Ordyr ty yw.
Gwayt ow gordhya war bub tu,
dhiso jy par dell gottha.
Y'n sekond degre y fydh gwrys
tri Ordyr moy, yn certan.
Deus a-rag dhymm, Prynsipatys.
Ty a 'sedh omma poran,
Potestas y'n barth aral,
Domynashyon y'n tu ma,
ow praysya hag ow lawdya
dhe'm hanow nevra heb gil.
A'n tressa degre a-woles
my a wra tri Ordyr moy.
Argheledh, Ordyr pur vras,
dewgh a-rag omma dhe vy,
ha Vertutys kekeffrys.

Ha'n eledh, y'n barth dheghow
hwi a 'sedh omma heb gow.
Dhymm y fydhowgh kannasow,
hag a wrewgh ow arghadow
gans joy bras ha kan pub prys.
Lemmyn pan yw dhemmo gwrys
nev ha nor orth bodh ow brys,
ha'n naw ordyr kollenwys
ha'n kynsa jorna spedys,
my a's soon gans ow ganow,


hag a vynn diyskenna
dhe'n nor yn-dann an kloudys,
hag ow bodh guthyl ena
my a vynn, may fo gwelys
ow bosa Duw heb parow.
Lemmyn y'n sekond jorna
gwrav Braster a-dhesempis.
Y'n ebren eus a-wartha
my a vynn bos golow gwrys
hag ynwedh bos diberthva
sur ynter an jydh ha'n nos.
Ny fyll dhymm konduk a dra
war an bys der ow gallos.
An mor bras yn kott termyn
a-dro dhe'm tir a vydh dres,
rag y witha pur ylyn
orth harlotri prest pub prys.


An tressa dydh my a wra
dhe'n gwydh sevel yn-ban,
ha doon delyow teg ha da
ha flourys hweg, yn certan.
Ow bolonjedh yw henna,
may tokkons enna pur splann
frutys dhe'm bodh, rag maga
seul a dheg bewnans hogen.
Y'n peswara dydh bydh gwrys
an howl ha'n loor yn tevri,
ha'n ster ynwedh kekeffrys,
rag gul golow vynari.
An re ma yw fin gonedhys.
Ow bennath y rov dhedha.
Y'n pympes dydh, orth ow brys,
an puskes, heb falladow,
hag oll an ydhyn keffrys,
my a's gwra dhe'm plegadow,
hag oll an bestes y'n bys,
gans pryves a bub sortow.
An re ma yw oll teg gwrys.
My a's soon warbarth, heb gow.

Peace, I say, oll eledh nev!
Goslowewgh dhe vy lemmyn!
Krysewgh ow bosa pryns krev,
hag ynwedh dhy'hwi chyften,
byghan ha bras.


Lusifer yw ow hanow,
pennsevik yn nev omma.
Ow howetha yw tanow.
hwi a wor yn ta henna,
ow bosav gwell es an Tas.
My yw lantern nev, ywis
avel tan ow kolowi,
moy splanna es an Drynses.
Henna degewgh hwi dustuni,
ow bosav pryns pur loryus.
Oll gans owr ow terlentri
yth esov, heb dout y'n kas.
Splanna es an howl devri,
hwi a yll warbarth gweles
ow bosav, certan pub prys.
Ny vennav orth el namoy


dos dhe'm stat marnas my.
Henna yw ow thowl, devri.
Maga fras ov avel Duw.
My a gommond war bub tu
myns eus yn nev dhe'm gordhya.
Eledh oll, hwi a glywas,
pandr' a gewsowgh dhymm lemmyn?
Dell nag o'ma polat bras?
Gorthybewgh hwi oll, pub onan.
Hwi a wor pyth o'ma.
An Tas gallas alemma.
My a dewl ny dheu omma
bys vekken mara kallav.

Lusifer, ty yw henna
sur a bass myns eus yn nev.
Kreatys nobyl omma
yth o'ta a natur krev,
ha my a'n krys.
Sur rakhenna dhe'th enora
my a vynn, 'ugh an Drynses.

Ty greatur unkinda,
erbyn dha Vaker ow kows!
Prederi prag na wre'ta
y feusta gwrys, ty was lows,
gans Duw omma?
Ganso pan wres komparya
meur dhe vlamya yth osta
ha paynys y'fydh ragdho.



P'yw henna a vydh mar vold
kows ger erbyn Lusifer?
Here he has unto you told
that in heaven is not his peer,
ha my a'n krys.
Hwi a'n gwel ow terlentri
splanna es an howl devri.
My a'th enor, dhymm dell res.

A taw, na gows a henna
my a'th pys; krys ow lavar.
Neb a'n formyas ev omma
a'n deform arta, preder,
y vodh pan vo.
Mar trigowgh hwi y'n kryjyans na
moredh hwi a's bydh ragdho,
trestyewgh dhodho.

Pynagoll yw a lavarro
nag yw Lusifer wordhi
omma dh'agan governa
ha bos penn yn nev devri,
a lever gow:


eya, ha wordhi pub prys
dhe vos yn tron esedhys
avel Duw, sur heb parow.
My a'n gordh omma dell res,
war ow dewlin kekeffrys,
rag y vos mar garadow.

Dell wrama reynya omma
yn tron 'wartha gans glori,
hwi a 'sedh warbarth genev,
myns a gollo orthiv vy,
poran ryb ow thenewen.


I was mad-e of a thought.
You may be glad of such wight,
and in heav'n so gay y-wrought.
Seemly am in every sight.
Come up to me, everyone,
hag y'n eur na gwrav assaya
dhe vos mester war an tron.



Ty, Lusifer, unkinda
meur yth os orth dha Vaker.
Dout yth yw dhis rakhenna
kavos meur y dhisplesour,
dell os wordhi dhe henna.
Prag na wre'ta prederi
y feusta formys, devri,
der y wrians ev omma?
Der henna, preder yn ta.
Ev a yll der er arta
dhe'th dhistrui, 'skemunys.

Ty, Mighal, re stout yth os
pan wres orthiv vy settya.
My a grys hag a'n soppos
y fynnses jy komparya
lemmyn genev.
Na wres, na wres, na borth dout,
ty, nag oll dha gowetha.
Mara kwredh, my a'gas klout.
Rakhenna gwrewgh ow gordhya
ha warbarth trestyewgh ennov.
Hwi a'm gwel ow terlentri
splanna es an Tas devri.
Henna krysewgh ow bosav.



A Lusifer. Lusifer,
ty a veu oll lantern nev,
ha dredhov certan pub eur
ty a veu eksaltys brav,
hag a'th settyas pur ughel.


Lemmyn meur os unkinda
orthiv vy pan wres settya.
Rag dha wooth, dhe bayn nevra
ty a wra diyskenna
mayth elles isel.
Determys ov dhe unn dra,
ha konkludys maga ta;
dhe wuthyl unn den omma
a dhor ha slim dhe'm servya,
ha'th plas jy dhe opya,


rag kollenwel an roumys
a vydh voyd yn nev uskis
dredhos jy ha'th kowetha.

Ifarn ragos a vydh gwrys.
Uskis kommondyav henna.
Ena ty a vydh trigys,
ha myns assentyas genes
genes jy a'n naw ordyr.
Yn paynys bys vynari
heb ronson vydholl na fin,
ena pub eur ow mornya
rag galarow, bys worfen,
hwi a vydh, my a lever.

Ay! A vynn'ta jy orth mab-den
pan vo gwrys a slim hager
okupya rag certan
ow roum vy, na'n jeves peer
omma yn nev?
Henna 'via hager dra!
Den a vynn'ta gul a bri
dhe dhos omma dhe'n plas ma
neb yw lenwys a glori?
Ragdho wordhi nyns yw ev!
Na, na, ny vydh yndella.
My a worthyp dhis henna.
An plas sur lowr dhiworto
my a with hwath, re'm lowta,
ha dhiworthis jy keffrys.
Ty a'm gwel vy krev omma
hwath pur brout ow trebuchya.
Hanter an eledh genev vy
ascentys yth yns, serra,
dhe'm mentena yn spit dhis,
dell wel'ta jy.
For well nor woo
I will not go.
I say you so.
This will not be,
dhemmo vy krys.
Rag my a omsyns
certan 'ugh peub myns
a veu bythkweth hwath formys.





Taw, Lusifer milligys,
y'n golon dell os gothus.
Rag skon ty a dhe baynys
heb redempshyon, dhemmo krys,
sur dhemmo krys.
Oll dha splannder ha'th tekter
y treyl skon dhis dhe hakter,
ha meur euthek bileni.
Mighal, pryns ow chevalri,
ha'n eledh a'n ordyr naw,
an rebellyans ma devri -
dhe'n dor ganso, mester ha maw,
dhe ifarn, hager drigva.
Ena trigens yn paynys,
ha galarow meur pub prys,
yn pur certan rag nevra.



Deun warbarth, an naw ordyr!
Helghyn yn-mes Lusifer
a-dhesempis mes a'n nev.

Ty jett, gwrav dha eksamnya.
Prag y fynn Duw ow dampnya,
ha my mar wolow ha krev?

Rag dha vosta milligys
hag y'n golon re wothus.
Der reson dhis my a brev.
Ty fol, prag na bredersys
a dhorn Duw y feusta gwrys,
ynwedh ganso eksaltys
dres myns el yn nev 'sedhys
omma yn y dron 'sedhys?



Even y'n tron mennav 'sedha,
ha'n keth plas mennav gwitha
hwath, yn spita dhis.
Keffrys my ha'm kowetha
der gledha a vynn tria
ow bosav moy wordhi
ages an Tas, sur, pub prys.



Warnedha, myns eus yn nev!
Gwren yn kerdh y helghi eev
dhe ifarn, dhe dewolgow.


Ha hwi oll y gowetha,
kewgh yn kerdh ynwedh gansa!
Kronkyewgh i gans kledhedhyow!



Out, ellas, gallas fasow!
Yth esov yn tewolgow.
Ny allav dos anodho.
Yn pytt down yth ov tewlys,
a-berth yn ifarn kelmys
gans chayn, tan a-dro dhemmo.
Kyn na'm boma lowena,
yma lower 'skennys genev
a'n eledh sur dhe driga.



Gallas Lusifer, drog pryv,
mes a'n nev dhe dewolgow.
Ha lemmyn yn y le ev
my a vynn heb falladow
unn den formya
yn vali Ebron, devri
rag kollenwel yredi
an le may teuth anodho.


Dell on ni onan ha tri
Tas ha Mab yn Trinity,
my a'th wra jy, den, a bri
haval dh'agan fas hware,


hag a hwyth yn dha vodi
spyrys, may halles bywa,
ha'n bewnans pan y'n kelli
dhe'n dor ty a dreyl arta.
Adam, sav yn-bann yn klor,
ha treyl dhe gig ha dhe woos.
Preder my dhe'th wul a dhor,
haval dhymm dhe'n penn ha troos.
Myns eus yn tir hag yn mor,
warnedha kemmer gallos.
Yn certan, rag dri askor,
ty a vyw may fita loos.
Rag dha gerensa lemmyn
my a vynn gul paradhis,
plas delesyous dres eghen.
Rag ow flesour otta gwrys!


Lower flourys a bub eghen,
y'n plas ma otta tevys
ha frutys war bub gwydhen.
Y tyv gwav ha hav keffrys.
Ha lemmyn, war oll an plas
my a wront dhis bos gwithyas,
war bub frut, losow ha has
dhe'th plesour, dhis my a as.


Saw bydh war dhemmo pub prys.
A'n keth gwydhen ma omma
gwayt na vo gensi mellys;
my a'th charj a-ugh pub tra.
An wydhen ma yw henwys
Gwydhen Godhvos Drog ha Da.
Mar pydh hy frut hi tastyes
ty a vydh dampnyes ragdho,
ha sojet ankow dredho
ty a vydh; preder henna.


Tra moredhek yw certan
gweles Adam y honan
heb kowethas.


Adam, kosk dhejy lemmyn.
Ahanas tenna asen
my a vynn, a'th tenewen,
hag a honna pur certan
my a vynn gul dhis pries.


Skon a onan dha asow
my a wra dhiso parow
pub eur dhis rag dha weres.



A, A, A, ow Arlodh da!
Benyn hi a vydh henwys.
A'm korf vy gwrussys honna:
Eva a'm asen yw gwrys.
Ragdho yth os bennigys!



Adam, otta an puskes,
ydhyn y'n ayr, ha bestes
kekeffrys yn tir ha mor:
Ro dhedha aga henwyn;
i a dheu dhe'th worhemmyn,
saw na vegh i war neb kor.

Yth hanwav bugh ha tarow.
Oll an chatel dibarow
aga henwyn kemmerens,
margh ha kasek hag asyn,
ki ha kath ha logosen,
deffrans ydhyn ha serpons.



Y rov henwyn dhe'n puskes,
siwyon, penngarnes, syllies;
my a's reken oll diblans.



Rag bones oll teg ha da
yn hwegh dydh myns eus formys,
aga sona my a wra,
may fo'n seythves dydh henwys
an dydh sur a bowesva
a bub den a vo selwys.
Yn diskwedhyans a henna
my a bowes desempis.



Gallas genev hager dowl
dhe bytt ifarn mes a'n nev.
Ena my a dhug an rewl,
ha lemmyn yn payn pur grev
yth esov, a dhur nevra.
Nyns eus dhemmo remedi.
An trespass yth o mar vras.
Ny amont hwilas merci.
My a wor na vynn an Tas
ow foli dhemmo gava.


Rakhenna, oll an venjans
a allav dhe brederi
my a vynn gonis dehwans
der neb for' a vras envi.
Ny wrav vri erbyn p'ywa.
My a wor yma formys
gans an Tas unn den a bri.
Haval dhodho yth yw gwrys,
oll y gorf yn pur semli.
Ny allav perthi henna.
Envius ov er y bynn.
My a vynn tewlel neb jynn
dh'y dolla, mara kallav.


Gans Duw yth yw apoyntys
warden war oll paradhis.
Der henna yth ov grevys,
y weles ev eksaltys,
ha my dres dhe iselder.
Dhe henna yma gwre'ti,
benyn yw henwys Eva.
Gwrys a'y asen y feu hi,
marthys teg a-ugh pub tra,
saw hy skians yw brottel.
My a vynn, mara kallav,
hwilas neb for' dh'y themptya,
par dell oma gwas sotel.
Now Adam 'ma ow lordya
avel dug yn paradhis,
ha my sevelyek omma
yn ifarn yn tan, pup-prys
yn pothvan bras ow leski.
Saw an keth Adam yw gwrys
my a wor heb dout y'n kas,
dhe gollenwel an roumys
eus yn nev der ow gooth bras
yw voyd dredhov ha'w meni.
Saw mar kallav, der dhevis,
gul dhe Adam dhymm kola,
my an drosa dhe baynys,
na dheffa dhe'n nev nevra,
mara menna dhymm kola.
Saw Eva mennav saya.
Hi yw esya dhe dolla
es Adam, yn gwir yn ta,
ha moy sempel.
Ynwedh ny dal dhymm bos gwelys
ow honan y'n keth shap me.
Hager yth ov difashes,
ny yll tra bones hakkra.
Hwi oll a'm gwel.



Hager lowr os, my a'n 'vow.
Yn mysk oll an dhewolow
nyns eus hakkra.


Rakhenna hwila neb jynn,
po an viaj ny dal oy.
Eva, dhiso a dhegren
mar euthek pan wello hi
dha figur y'n keth dell ma.
Ha mar kwreta bargen sur
ty a vydh lower enorys
awos Duw, kynth ywa fur.
Yn for' ma mar pydh tollys
my a vydh kompes ganso.

Na borth dout, my a'n prevent,
ha'ga dri lowr dhe baynys.
My a lever dhis fatla.


An Tas a wrug der entent,
yn mysk oll pryves y'n bys,
formya pryv henwys serpont;
hag yth yw wondrys fashes,
dhe virgin deg pur haval.
Sotel yth yw gans henna,
a-ugh best na pryv y'n bys.
Yn henna mennav entra,
ha privedh dhe baradhis
my a vynn mos heb fyllel.
Kyn na wor hi kows banna
my a's rewl hi dell vennav,
ha kyns es dos alena
dhe Adam ha dhe Eva
my a wra neb anfeusi.

Gwra yndella, my a'th pys,
par dell osta jowl wili.
Mar kwredh henna, enorys
ty a vydh bys vynari,
ha penn rewler warnan ni
heb dout y'n kas.





By and by thou shalt see that;
ha pur uskis gwrav an pratt
dhe'n serpont, yn spit dh'y fas.


Ay! Re debel-diwetthi!
Gorta ha bydh dhymm rewlys!
Gas vy dhe entra a-ji,
rag ty ny vydhydh doutys
drefen dha vosta mar deg.


Ty a vydh yntertaynys
ha gans Eva sur krysys.
Dha fisment dhedhi a bleg.
A-ban oma klos entrys
ennos jy a-barth a-ji,
ow voys oll otta chanjyes,
avel maghteth yn tevri.
My ny vydhav konvedhys
ow bos ennov falsuri;
sotel lowr ov, my a grys


hag a vynn mos, heb gul gik,
y'n wydhen pur smodh, heb mik,
avel el hweg afinys.



My a vynn mos dhe wandra
omma yn mysk an flourys.
Oll pub plesour a'n bys ma
y'n plas ma otta tevys,
mayth yw konfort dhe weles.



Eva, prag na dheu'ta nes,
rag kows orthiv ha talkya?
Unn dra a wonn a'm godhvos -
pur lowenek a'm gwressa
kola orthiv a mennes.





Piw osta jy eus y'n wydhen
a-wartha gans tros ha kan?
Marth yw genev dhe'th klywes.
Orthis my ny'm beus negys,
h' a byle os devedhys.
Marth yw genev dha weles.

Na gemmer marth vydh, benyn 'vas.
My a dheuth a-dhiwedhes
mes a'n nev gans hast pur vras,
rag kewsel dhis a henna
omma lemmyn pur brivedh.
My a'th pys, awos neb tra
na gemmer marth anodho,
nag own vydh orth ow gweles.

Nyns eus own dhymm ahanas,
drefen bos mar deg dha fas,
na hwath dout vydholl y'n bys,
rag der dha er yth 'valsa
ty dhe dhos a'n nev tooth-ta,
ha mara teudh alena
pur wolkom yth os genev,
ha dhe well y'th fydh kresys.
Lavar dhemmo dha negys,
ha mar kallav dha weres,
na borth dout, ny vydh neghys.

Ow negys a dreyl dha les
mara mynn'ta ow krysi
saw yma dhymm ahanas
dout pur vras a anfeusi
mara kwres ow diskev'ra.





Na vennav dha dhiskev'ra,
ow hothman, a dra y'n bys.
Rakhenna, meur dha volder,
ty a yll gul dha negys,
hag ow threst yw y vos da.



Da koodh, yw. Na dhout peryl
war ow honesty, benyn 'vas.
Poken y hwrussen fyllel,
hag y fia pegh pur vras
ha my gwiw dhe vos punshys.

Hwi a lever gwir, dremas.
Henna 'via hager dra.
Yma dhemmo hireth bras
rag godhvos pandr' a via!
Yn kott termyn agas negys
kewsewgh, y praydha.

My a lever dhis, Eva,
ha kool orthiv 'wos eghen.
Maga fur ty a via,
avel Duw eus a-wartha,
hag a wodhvia pub tra.

Mighal! Serra, dhywgh gromerci!
A kallen dos dhe'n pryck na
y halsen bos pur veri.
Henna 'via rial dra,
bos koth dhe Dhuw a-wartha
hag yn pub poynt ekwal ganso,
ha maga fur akontys.
Y'n eur na, re Sen Devri,
y hallsen routya pur gay,
ha bos statly dhe'm devis.
Y praydha, lavar fatla.
Perthi ny allav pella!
My a vydh sur dhe lakka
mes ty dhymm a lavara
yn by and by.


Skians benyn yw brottal,
ha my nyns ov over-sotel.
Lavar dhymm kyns es hedhi,
my a'th pys, an nowedhys!

My a lever dhis, Eva,
mar kwredh tastya an frut ma
eus omma war an wydhen,
maga fur ty a via
avel Duw eus a-wartha
yn nev ughel a-ughon.
Gow vydh ny lavarav.



Hat! Yw henna dha dhevis!
Tamm vydh ny vydh kresys
henna, my a lever dhis.
Dhe'th kusulyow y'n poynt na,
my a lever dhis praga.
Duw a or'nas kontrari
na dheffen tastya henna.
Ha'y gommondment pur dhevri
a ros straitly, dres pub tra
na wrellen mellya worti.
Prag y hwredh genev flattra?



Goslow, goslow, Eva, ha deus nes;
sham yw genev dha glywes
ow krysi dhe'n geryow na.
Praga, my a lever dhis,
y hwrug Duw ri an charj na?
Genes a peva tastyes,
maga fur ty a via
yn pub poynt sur avello.
An Tas, ev ny vynnsa sur
orth den vydholl bos mar fur
dhe wodhvos a dhrog ha da.
Rag henna, benyn 'vas Eva,
genes ny vennav flattra
na ny vennav usya gow.


Kool jy dhymm, men dhe geski,
mar mynnta bos eksaltys,
poken certan vynari
hwi a vydh avel fleghes.
Bo yn ascentys ty a glyw,
Eva jentyl.

Eya, eya, my a glyw.
Hag y ros dhyn charj mar strait,
ma'n bydh payn ha galarow
mara kwren terri unn jet
y gommondement dhyn res.
Par happ yn ifarn nevra
ni a'n bydh agan trigva,
mar ny vydh y vodh sewyes.

Taw, taw, Eva, yth os fol;
ny vennydh kola orth da.
My a ragdho; ty a'n ool
ow husul mar kwredh nagha.
Genes nyns ov kontentys.
Na vea my dhe'th kara,
ny vynnsen dhe'th kusulya
dhe vos bargen mar vras gwrys.



A kothven y vosa gwir,
my a sewsa dha dhesir
drefen ty dhe dhos a'n nev.

Hwi a lever gwir, benyn 'vas.
Ny res dhywgh ow mystrestya:
a'n nev ny dheu mes tus vas;
my yw onan a'n sort na.


Rewgh hwi rann dh'agas dremas,
po an viaj ny dal tra,
ma's y bart ev a'n jeffa

Ny vennav bos mar grefni
dhe witha oll ow honan.
Adam sur dres pub huni
my a'n kar, po Duw difen
dhe witha heb y shara.



My a ystyn an skorren;
kemmer an frut anedhi.



My a wra yn pur certan.
Ny allav nep-pell perthi,
pan vo res tastya anedhi.

Nevra ny gemmer dout,
ty a yll bos pur veri.
Gans dha lagasow a-les
ty a wel pub tra omma,
ha pur fur ty a vydh gwrys,
avel Duw; na dhout henna,
Eva, my a lever dhis.
Na vea my dhe'th kara,
ny vynnsen awos neb tra
yn-bann dha vos eksaltys.

Meur a ras dhy'hwi, serra,
ow ri kusul dhymm mar stout.
Orthowgh my a vynn kola,
ha, by God, nyns eus dhymm dout
dhe dastya an keth aval.
Ha'w dremas a wor dhymm gras
dhe wul viaj mar nobyl,
ha, re Dhuw an Drynses Tas,
ev a'm sett yn-bann ughel,
hag a'm gormel meur, heb dout.

Ke yn kerdh, Eva benyn 'vas,
ty a yll godhvos dhymm gras
rag an vyaj.


Hag Adam, dell yw dremas,
ahanas a wra pur vras.
A'n bargen ny vydh edrek.

Farwel, ow hothman a'n nev;
My a'th kar bys vynari.
Dhe Adam kerdhes pur grev
my a vynn, dh'y salusi,
ha'n aval y bresentya.

Gwra yndella, my a'th pys.
Ty a glyw ken nowodhow
kyns ow gweles vy arta.



Adam, Adam, pyth es'ta?
Goslow dhemmo ha deus nes.
Yma genev dhe'th plesya -
Na borth dout a bratt eus gwrys
may hwodhves dhymm grasow.

Wolkom, Eva, os, benyn 'vas.
Mars yw an nowodhow da
ty a vydh rewardys,
ha'm kolon ynwedh ganso
ty a vydh prest dhe'th plegadow.





Mirewgh, mirewgh orth hemma!
'Tomma, gay a aval dhis!
Mar kwredh tastya anodho
ev a dreyl dhiso dhe les,
moy es milyow a beunsow.

Deus nes. Gas vy dhe weles
maras ywa aval da.
Lavar ple feva kevys.



Praga, Adam ow fries,
dar, dout eus dhis y weles?
Lavar dhemmo, my a'th pys.

Ny bleg dhymm syght anodho
dout pur vras yma dhemmo
nag ywa 'vas, my a grys.
Ty, mar pe hemma terrys
mes a'n wydhen difennys
ragdho my a vydh grevys.



Nevra na dhout a henna,
Adam hweg, ow herensa.
My a lever, dhis mar pleg,
yn pan vaner y'n beuma.
Serra, ha my ow kwandra,
my a glywas a-wartha
war an wydhen unn el hweg
sur ow kana.
My a'm beu wondrys fansi
orth y weles y'n wydhen.
Ha dhe-vy yn kortesi
y profyas, avel kothman,
meur a daklow, re'm lowta,
ha pur wordhi.

A Ev', Ev', ty a fyllis,
ow kola orth an el na.
Drog polat o, my a grys,
neb a glewsys ow kana,
ha'th kusulyas dhe derri
an aval na.

Serra,
ev a gewsys dhymm mar deg,
ny wodhyen tamm y nagha,
ha'y bromys o mar hweg,
may hwrug ev dhemmo kola.
Ny dhoutis, war ow ena,
a falsuri.
Ha'y bromys yth o larjya!
mar kwren tastya an frut na
avel Duw ny a via
ha maga fur.
My a fylli y'n eur na.
A kallen dos dhe'n pryck na
y fia bargen pur fur.

A, out, out warnas Eva!
My a yll kussya henna!
Tewlys on ni dhe veshyf bras,
ha wordhi dhe gemmeres.


Henna o hager vargen,
Eva, my a lever dhis.
Nebes lowr a vydh an gwayn
pan vo genes kowl komptys.
Soweth, ellas!





Taw, Adam. Na vydh serrys.
Ny dheuth drog hwath anodho.
An keth peryll y toutis,
hag a leveris dhodho
oll an peryll yn pub poynt
saw ev dhymm a warrantyas
nag o dhemmo dout y'n kas,
war y beryll, wondrys koynt.

A, molleth dhe'n horsen kamm,
ha dhe'jy ynwedh ganso!
Ni a'n jevydh sur droglam
rag dha viaj y'n torn ma,
ha wordhi dhe gavos blam.



Ye, ye, my a'n jevydh oll an blam
dhiworthis jy lemmyn Adam,
pynagoll fordh yth a an gam.
Saw a pen ni dywow gwrys
ny vies malbew serrys,
my a wor henna yn ta.

Taw, taw, na vydh dhemmo mar wokki.
An serpont o re wili
ragos jy y'n keth torn ma.
Ev a brofyas lowr gow dhis,
ha genes ymons krysys.
Ow geryow a vydh prevys
may fydh lowr payn ragdho.

Ye, yth osta jy den fur,
ny vennes orthiv kola.
Mar ny vydhav ow desir
nevra ny'm gwelydh omma,
medhav, unn spys.


An el esa y'n wydhen
y kewsis geryow efan,
ha my a'n krys.
Syrr, war nebes lavarow,
tast jy part a'n avalow,
po ow herensa ty a gyll.



Mir, kemmer an aval teg
po sur ynter ty ha'th wreg
an gerensa kwit a fyll,
mar ny vennydh y dhybri.

Henna yth yw truedh dra,
a-ban res dhemmo kola

po kelli an gerensa
eus ord'nys enter-ranna.


Eva jentyl, na vydh serrys.
My a wra oll dell venni.
Dro-va dhemmo desempis,
ha my a wra y dhybri.



Eya, gwra dhymm yndella.
'Dra vyn byw ow herensa
ty a vydh bys vynari.
Mir an aval ma omma.
Kemmer ha deber tooth da,
dout my genes dhe serri.



Ogh, ogh, tru, my re beghas,
ha re dorras an difen!
A, debel venyn heb gras,
ty re'm tollas vy heb ken!
Agan korfow noth gallas.
Mir warnan pub tenewen!
Omgwetthyn ni gans del glas
agan privyta pur glos.
Y hwonn gwir. Duw agan Tas
y sorr dhyn y teg pur vras,
my a'n soppos.


Mir, mir, a'n gwel'ta, Eva?
Yma ev ow tos omma.
Rag meth, deun ni alemma
dhe gudha yn tyller klos.



Adam, Adam, pandr' a wredh?
Prag ny dheudh dhe'm wolkomma?

Drefen ow bos noth heb kweth,
ragos yth yth dhe gudha
y'n tyller ma.



Piw a dhiskwedhas dhiso
dha vos noth treys, korf ha bregh,
lemmyn an frut gras na'th fo
mones dhe dhybri heb pegh?
Prag y hwruss'ta yndella?

Dhemmo vy hwi a ros gwreg.
Honna yw oll dhe vlamya.
Hi a dorras an aval teg
hag a'n dros dhymm dhe dastya.

A-ban gols'ta orti hi,
ha guthyl dres ow difen,
yn hwys lavur dhe dhybri
ty a wra bys y'th worfen.
Eva, prag y hwruss'ta jy
tolla dha bries heb ken?



An serpont der falsuri
a'm temptyas dhe wuthyl henna,
hag a bromesyas dhe vy
y fedhen dhe well nevra.
Hemma yw gwir.

Rag ty dhe gola orto,
ha tolla dha bries lel,
nevra gostydh dh'y gorti
my a orden bos benyn.
Trest jy dhe'm ger.
May foghho y lavur hi
der wul ow gorhemmyn trogh,
na heb meur lavur devri
bynytha ny's tevydh flogh.


Prag y hwruss'ta, milligys,
lavar, aga tholla i?



My a lever dhis an kas:
rag bos dhedha joy mar vras,
ha my pub eur ow leski.

Serpont, rag aga themptya,
meur a bayn eus dhis or'nys.
Milligys os dres pub tra,
ha dres pryv ha best y'n bys.
Own ahanas rag nevra
den a'n jevydh prest pub prys.
Ha ty, pryv, a wra kreupya,
ha slynkya war dor a-hys.
Ynter hy has hi ha ty
my a wra envi nevra,
ha henna dhe'th penn dhejy
dhe'n dor sur a wra kropya.

Ottomma hager viaj,
may hallav kyni`` Ellas''.
Yth ombrevis gwann diek,
mayth ov 'poyntys dhe bayn bras,
dhe bytt ifarn, ow chif plas.


My a vynn dalleth kreupya,
ha slynkya war dor a-hys.
Dhe'm shap ow honan ottomma
hwi a wel, oma treylys,
drog polat ha bras.
Kyn na'm bo-ma lowena,
an chorl Adam, hag Eva,
dhe ifarn y tons dhemmo,
ha'ga essew, rag nevra,
'poyntys der anow an Tas.


Ha'n serpont triges ena.
Nevra ny dheu alena,
rag yth yw milligys bras.



A Das, Duw y'th wolowys,
a-ban ov dhe dhrog tewlys,
gront dhe'th kreatur, my a'th pys,
nep part a Oyl a Verci.



Adam, kyns es diwedh an bys
my a wront Oyl Merci dhis,
ha dhe Eva dhe'th wre'ti.
Saw, pur wir, dhemmo vy krys,
orth dha wreg drefen kola,
rag terri an keth frutys
a wrug difen dhiworthis,
spern y teg dhymm ha spedhas,
ha'n erbys a'n keth dor na
ty a dheber yn dha hwys
dhe'th vara, pur wir nevra,
erna ves arta treylys.
An keth dor kyns a wruga.
A dhoust omma y feus gwrys,
ha dhe dhoust yth edh arta.



Dha vodh re bo kollenwys,
Arlodh Nev ha'n Bys keffrys.
My a yll bos lowenhes,
kyns es bos diwedh an bys,
kavos an Oyl a Verci.
Kynth yw paynys ow kortos
yn ifarn yn neb plas,
ni yw neb a'n dendilas
drefen an difen terri.

Mighal, yskennewgh, el splann,
helghyewgh Adam gans kledha dan,
ha'y wreg, mes a baradhis.
Ha dew gweth dhedha gwra doon,
dh'aga hudha pub seson,
aga notha na vo gwelys.

Arlodh, my a wra henna.
Parys yw genev pub tra
dhe vos dhedha alemma.


Adam, ke yn-mes a'n wlas,
dhe gres an bys dhe vywa;
ty dha honan dhe balas,
dha wreg genes dhe nedha.



Adam, ottomma dillas,
hag Eva, dh'agas kwetha.
Fistenewgh, bedhens gwiskys.
Fistenewgh troha'n daras,
rag omma ny wrewgh triga.
Agas toulys dhe balas,
ha'gas pygans dhe nedha
ottens parys.

My yw kannas Duw, Ankow,
omma dredho apoyntys.
Rag terri gor'mynnadow
dhe Adam gans Duw or'nys,
ev a verow, ha'y essew.
Yndella yth yw 'poyntys
dhe vyns a vywo y'n bys
my dhe ladha gans ow guw.
Adam na Eva peggha
ha difen an Tas terri,
mernans ny wrussens tastya
mes yn plesour vynari
i a wrussa prest bywa.
Omma ev yth o 'poyntys
chif warden war baradhis,
ha der begh ha kovaytys
oll y joy yth yw kellys,
may fedha paynys ragdho.
Gans an jowl y fons tollys
der an serpont milligys,
dell welsowgh warbarth omma.



Henna yth yw truedh bras,
der an serpont milligys
ni dhe vones mar wokki
mayth yw kellys dhyn an plas
o or'nys dhyn, leun a joy,
dhe vywa omma nevra.


Lemmyn, Eva ow fries,
henna yth o dha foli jy.
Rakhenna paynys pur vras
yma or'nys ragon ni,
may hyllyn kyni dredha

My ny wodhyen gul dhodho.
Kemmys geryow teg a'm prev.
Der henna, war ow ena,
my a sopposyas el nev
yth ova danvenys dhymm.
Serra, kyn foma kregys,
y flattering o mar loryus
ny wodhyen guthyl nahen
re'm lel lowta.

A, soweth, ty dhe grysi
dhe'n jowl bras ha'y anfeusi!
Rag yth o ev re wili
pan edh y'n serpont a-ji
rag dha dolla.


A-ban oma kowl diglos
hag a baradhis helghys,
my a vynn dalleth palas
rag kavos sosten ha boos
dhemmo vy ha dhe'n fleghes,
hag aparel a dhillas.

Ynwedh my a vynn nedha,
rag gul dillas dhe'm kudha
ha dhe'm fleghes eus genys.

Ellas, gwev pan ova genys,
ow terri gor'mynnadow Duw!
Helghys on a baradhis
dhe'n norvys, er agan gew.
Tra vydholl a wrella les
ny gavav omma neb tu,
na sosten, moy es bestes.
Fatel wren omwitha byw?



Nyns yw hemma paradhis,
a, nag yw, Adam, nag yw!
Ena yth esa flourys
ha frutys, teg aga liw,
dh'agan maga,
orta mires pan wrellen.
Chanjyes yw an rewl lemmyn;
ellas orth an pryv kola!






Dew vab yma dhymm genys,
ha tevys yth yns dhe dus.
Hwi oll a's gwel.
Kaym yth yw ow mab kottha,
Abel yw ow mab yonka,
fleghes uvel ha jentyl.


My a vynn dhy'hwi 'poyntya
servis dhe'n eyl ha'y gila,
rag rewlya ys ha chatel.
Kaym, dha jarj jy a vydh
war gergh, barlys ha gwaneth,
dhe wuthyl an dega lel


hag Abel, an oblashyon
war an bestes ha'n oghen,
ha'n devesyow oll y'n gwel.
Ha pan vo res degevi
gorrewgh i dhe'n Mont Tabor,
hag ena gwrewgh aga leski,
dout Duw genowgh dhe serri
mar ny wren oblashyon lel.

Adam, ow thas karadow,
my a wra heb falladow
dha worhemmyn yn tien.
Res yw, porres lavurya
ha gonis y'n bys omma
dhe gavos dhyn ni sosten.



Mos dhe'n menydh my a vynn
ha gul an dega lemmyn,
ha leski homma pur glan.


Ha'n degves oll a bub tra,
oblashyon sur anodho,
my a'n dyllo oll gans tan.



Y leski ny vennav vy,
an ys na'n frutys devri.
Taw, Abel, dhemmo, penn-koog!
My a guntell dreyn ha spern
ha glos dhe leski heb bern,
hag a wra bush bras a vog.

Kaym, nyns yw henna gwrys 'vas.
Yn gordhyans dhe Dhuw an Tas,
gwren agan sakrifis lel.
Duw a dhervyn bos gordhys
gans an gwella frut pub prys.
My a'n gwra, awos merwel.
Kaym, ow broder,
mir ha preder.
Hemma yw mog hweg.

Taw, dhe'th kregi!
Hemma yw gwell devri
ty fol krodhek.

Ny yll bos,
pan wredh gans glos
dha sakrifis.

Re Dhuw a'm ros,
mynnsen dha vos
ughel kregys!
Rag erya, sur er ow fynn,
my a'th wysk, harlot jowdyn,
mayth omhwelli dhe'th kilben!


Kemmer henna,
ty blos adla,
war an challa
gans eskern an challa!



A tru, ellas!
Ty re'm ladhas,
Kaym, ow broder.
Y'n bys ma rag dha wrians
ty a berth sur gessydhyans;
ken na breder.



Otta marow, horsen chorl!
Ny vennav bos kontrolys.
He is now rid out of the world.
Y fynnsen y vos kudhys
yn neb toll ke.


An gwas a vynnsa leski
agan ysow, yn tevri.
Ni yllyn perthi henna.
Dhe Dhuw nyns eus edhom vydh
awos kavos agan pyth,
my a wor gwir.
Ow thas, kyn fo-va serrys
pan glywo an nowedhys
y vos ledhys, my, yw er,
ny sensav poynt.
Mirewgh py'mava tewlys,
yn kledh dhe vones pedrys!
Ny'm beus edrek vydh y'n bys,
a'w dorn kynth ywa ledhys
par dell oma gwikor koynt.

Kaym, dhemmo, py'ma Abel?
Ow gorthybi uskis gwra.




Ny wonn, Arlodh, diogel.
Henna ty a wor yn ta.
My nyns ov warden dhodho.
Perhaps, bleydh, so mote I go,
a'n ladhas pols alemma,
an harlot plos.
Koth yw ev hag avleythys.
Pan na yll e omweres,
y vaw ny vennav bos.

Otta, voys mernans Abel
dha vroder, prest ow kelwel
a'n dor warnas pub tyller.
Milligys nevra re bi;
hag oll an tir a biwvi
yw milligys y'th ober.
Frut da benner re dhokko,
na dader aral neb prys.
Ow molleth y rov dhiso;
molleth ow Mab ha'w Spyrys
dhiso kemmer.




Dha voys, Arlodh a glywav,
saw dha fas my ny welav,
sur er ow gew.
Moy yw ow gwann oberow
hag ynwedh ow feghosow
es dell yw dha verci, Duw,
dhymm dhe ava.
Lemmyn difreth ov ha gwag,
pur wir dres oll tus an bys.
My ny wonn leverel prag
gans peub na vydhav ledhys
ewn rag an keth ober ma.

Kaym, na vydhydh yndella
rag dha ladha den mar kwra
ev a'n jevydh seyth kemmys.


Token warnas my a wra.
Henna gwelys pan vova
ny vydhydh gans den tochys.



My a vynn mos dhe'm serra,
dhe weles pana fara
a wra ev a'n nowedhys.
Now God speda dhis, ow thas.
My a wrug oblashyon bras,
hag a loskas showr a ys.

Henna yth o gwrys pur dha.
Py'ma Abel, kows henna:
dar, nag ywa devedhys?



Anodho mars eus preder,
orth y withyas govyn e.
A wrug kelli y vroder?
My a'n syns gweth es bokka;
Ny wonn pyth eth dhe wandra.



Hemma yth yw gorthyp skav.
Yma ow kul ow holon klav
orth dha glywes y'n torn ma.
Ty re'n ladhas, re'm lowta!
Ow molleth dhis rakhenna,
ha molleth dha vamm ganso
ty a'fydh sur maga ta.
An nowodhow pan glewvo
hy holon terri a wra.
Emskemunys dell o'ta,
kwyck yn kerdh ke alemma.
Ny borthav gwel ahanas,
rag kavow sevel a'm sav.
War dhor lemmyn omhwelav.
Ow holon 'ter dew gallas.

Emskemunys lowr yth ov,
nyns yw res 'skemunya moy.
Ny'th anniav, perth jy kov,
nag ow dama, yn tevri.
My a vynn kyns es hedhi
mos alemma
ha gwandra a-dro y'n pow.
Kemmys yw an mollothow
dout yw dhymm kavos trigva.



Adam, pandr' a hwer dhy'hwi,
yndellma bones serrys?
Yn ow holon pur dhevri
yth oma pur dughanhes
orth dha weles y'n stat ma.



A Eva, ow fries ker,
ow holon yw ogas trogh.
Oll ow joy yth yw pur wir
kellys, der mernans ow flogh
neb a geryn an moyha.

Serra, ny wonn konvedhes
agas dughan yn neb for'.
Agan dew vab, dhe Dhuw gras,
yth ens pur vyw - bydh na sorr -
hwath nyns yw pell.
Kaym hag Abel, ty a wor,
or'nys yns dhe Mont Tabor
dhe wul offryn, diogel.
Ha mir, Kaym otta ena,
devedhys dhe dre tooth ta.
Rag henna sav, y praydha,
ha gas kavow dhe wandra.
My ny brederav gwell for'.

Eva, nyns yw dhe geles
an ober ma dhe weles.
Ledhys yw Abel. Na sorr!





P'ywa? Abel yw ledhys!
Duw difen y vosa gwir!
Nyns eus den vydholl y'n bys
dhe wuthyl an keth murder,
mes ty ha'w mab kottha Kaym.

A, gans Kaym emskemunys
ow mab Abel yw ledhys,
mayth ov genys dhe veur bayn.
Sorr Duw ha trobel pub tu
yma pub eur ow kressya
y'n bys ma. Hedra vyn byw
ov sur y hwra paynya.
Ny'm beus joy a dra y'n bys.

Out, ellas, pandr' a vydh gwrys?
Hemma yw yeyn nowodhow.
Ow holon yth yw terrys;
Fynnsen ow bosav marow.
Soweth bythkweth bos formys!


A, ty Kaym, emskemunys,
ow molleth dhiso pub prys!
Henna o gwann-ober gwrys,
may ma Duw ha'n nor keffrys
warnas pub eur ow kria.
Rakhenna, wosa hemma,
nevra ny wren rejoysya,
mes pub eur oll ow mornya
heb joy vydh na lowena
der dha wann-ober omma.
Rakhenna voyd alemma,
na hwila agan 'nia,
mab mollothow par dell os.
Ow molleth dhiso pub prys,
ha molleth dha das keffrys
ty a'fydh y'n jydh ha'n nos.

My ny wrav vri a henna.
My a lever dhis, dama,
kemmys mollothow omma,
my a wor! Ny sewenav
nevra y'n bys.
Rakhenna mos alemma
my a vynn; ny wonn py le.
Malbew edrek eus dhemmo
an chorl Abel 'wos ladha,
rag bythkweth my ny'n kerys.
Avoydyama.


Kuntel warbarth ow fygans:
my a vynn mos pur uskis
ha wosa hemma dihwans,
pell y'n difeyth dhe wandra.

A Kaym, Kaym, ow fries ker,
ty a wrug pur dhrog ober
dhe ladha Abel, den da.


Dha own vroder yth ova,
ha'w broder vy maga ta.
Rag henna erbyn kinda
yth o dhis mos dh'y ladha.
Sorr Duw yma dhyn ragdho.

Tetivali! Bramm an gath!
Nyns eus edrek dhemmo hwath
awos an keth ober na.



Ow fries, gwellha dha jer.
Gas dha ola ha'th usa.
Gwren grassa dh'agan maker
a'gan lavur y'n bys ma;
ni a'n dendilas, ha moy.
Rakhenna, wosa hemma,
yn chast gwren ni kesvywa;
ha carnal joy y'n bys ma
ni a vynn warbarth nagha,
der vodh an Tas a Verci.

Adam, na wredh yndella
bywa y'n keth ordyr na.
Dha has a wra ynkressya
heb nomber dhe akontya.
Yndella yth yw apoyntys.
Ty a 'fydh mab dineythys
a'th korf sur, na wra doutya.
Henna a vydh haval dhis
na yll den bos havalla,
ha genev y fydh kerys.



Arlodh, bennigys re bi,
orth ow gwarnya yndella.
Dha volonjedh pur dhevri
re bo kollenwys nevra.

Kalmana ow hwor, fisten,
gas ni dhe vos alemma,
rag nans yw hi prys yn tien
mayth yw res yn kerdh vyajya.
Degyn genen agan pygans,
par dell osta ow fries
ha'w hwor a-barth mamm ha tas.
Gallas genev sorr an Tas
rag ladha Abel penn-bras,
ynwedh molleth mamm ha tas
res yw dhemmo, moy es kans.

A, Kaym, ty a fyllis meur
rag guthyl an keth ober;
ragdho yth os milligys.


Agan tas ha mamm Eva
lowr ymons i ow mornya.
Gansa ny vydh ankevys
an murder bys vynari.


Kemmys yw gansa mornys,
aga holon yw terrys
rag kavow, bedhav y di.

Awos henna ny wrav vri;
na anedha i bydh moy,
my ny settyav gwel-gala.
Genev lowr i a sorras
hag a'm mollethis mar vras
na sewenav, gonn yn ta,
nevra y'n bys.
Rakhenna deun alemma
yn pellder dhiworth ow thas.
Y'n kosow mennav bywa,
po yn bushes ha brakes bras;
rag ny besyav bos gwelys
awos mernans.
Rag an murder o mar vras
ny yll Duw dhemmo gava,
na ny vedhav yn neb kas
dhe'n Tas, awos diskudha,
unnweyth dhe hwilas gevyans.



Yn henna yth os dhe vlamya.
Duw a settyas merk warnas,
ewn yn korn dha dal omma,
hag yndellma y leveris,
an geryow ma, dhevri:
Pynagoll den a wel henna
hag a wrello dha ladha,
ev a's tevydh seyth plag moy.



A'n promys my ny rov oy.
Y drestya ny vennav vy
dout bos tollys.
A-ban yw pub tra parys,
deun ni yn kerdh kekeffrys,
pellder a-dro y'n bys.
Ha'gan fleghes kekeffrys,
hwath kynth yns i mar vunys.
My a dheg rann war ow heyn.
Uskis lemmyn!



Gwra yndella, my a'th pys;
my a led an vow's a'm dorn.
Ow holon yth yw terrys,
that since the time I that I was born
bythkweth my ny'm beus moy dughan.



Gordhys re bo Duw an Tas!
Mab dhemmo yma genys,
ha tevys dhe baja bras.
Seth ow mab yth yw henwys.
Hwi a'n gwel: Otta omma.


My a bys dhe'n lel Drynses
hedra vo omma y'n bys
dhe vos lel servont dhodho.

Adam, my a lever dhis,
dha vab Seth yw dewisys
genev prest dhe'm servya vy.
A skians y fydh lenwys,
hag a gonnyk maga ta.
Ny vydh skians vydh y'n bys
mes y aswon ev a wra
dre'n an planetys, mes ha chi.
Der howl ha ster a-wartha
ev a wra oll discernya
a'n pyth a vydh wosa hemma,
kekeffrys a dhrog ha da.



Meur wordhyans dhis, ow Formyer,
ha gwrier a oll an bys.
Yth os-ta Arlodh heb par.
Yn pub plas re bo gordhys.
Neb a'th enor ny dhrog-far.
Yn Seth re bo kollenwys
par dell vo dha vodh nevra
omma pur grev.

Ha my ynwedh, Arlodh nev,
a'th lel-wonis dell vo res,
par dell osta Arlodh krev.
Hedra vyn omma y'n bys,
klyw jy ow lev,


ma'm boma gras wosa hemma
dhe'th weles yn lowender,
gans dha eledh a-wartha,
ughel yn nev.






Pes! Goslowewgh, a-derdro,
orthiv vy myns eus omma.
Lamek yth yw ow hanow;
mab yth ov, krysewgh dhemmo,
dhe Vantusale forsooth.
A Kaym, mab Adam yth ov
sevys a'n seythves degre.
Arlodh bras sensys, yn prof.
Ny'm beus par, sur, yw byw;
peub a'm enor par dell goodh.


Drog polat ov, re'm lowta.
Nameur a dorn da ny wrav,
mes pub eur oll ow pylla
an dus wann mara kallav.
Ow fansi yw henna.
Hwath kynth yw ow hendas Kaym
pur bad den lowr akontys,
my a'n kemmer yn disdayn
mar ny vydhav vy prevys
hwath meur lakka.
Moy es unn wreg dhymm yma
dhe'm plesour rag gul gansa.
Ha sur my yw an kynsa
bythkweth a veu dew wreg.
Ha'n mowesi lowr plenti
yma dhymm. Nyns yns denti.
My a's kyv pan vennav vy;
ny sparyav anedha i,
malbew onan a vo teg.
Saw yth ov wondrys troblys.
Skant ny welav unn banna.
P'yw an jowl! Pandra vydh gwrys?
My ny wonn, war ow ena,
na hwath ny gavav gweres.


An plesour eus dhymm y'n bys
yth yw gans gwarak tenna.
My a vynn mos pur uskis
dhe'n forest kwyck alemma,
ha ladha an stranj bestes.
A'y us kig an bestes na,
na a vest na lo'n y'n bys
ny wrussen bythkweth tastya.
Na hwath kig genen dybrys,
na gwin ny usyen banna.
Vytel aral dhyn yma,
ha pygans lowr dhe vywa.
Gans kreghyn an bestes na
my a wra dillas dhemmo,
par dell wrug ow hendasow.
Ha'w hendas Kaym, hwath yw fyw
y'n difeyth; yn mysk bestes
yma ev prest ow pywa.
Drefen serri an Tas Duw
tewlys yw dhe veschyf bras,
rag drog polat par dell yw
ha lenwys a vollothow.



Ow servont, deus nes omma,
ha'w gwarak dro hi genes.
My a vynn mos dhe wandra
bestes wyls dhe aspia,
hag a vynn gans ow sethow
ladha part anedha i.

Agas gwarak ha sethow
genev ottensi parys.
My a's led bys y'n kosow,
hag ena y fydh kevys
plenti lowr, yn pur dhevri.



Gans peub my yw ankevys.
Ny'm aswon nameur a dus.
Kaym my a vydh henwys,
mab kottha Adam, tewlys,
hwi a wel, dhe veschyf bras.


Hwath ow holon yth yw stout
awos ladha Abel lout.
Na hwath, 'wos molleth an Tas,
ny'm beus edrek vydh y'n bys.
Hwi a'm gwel: overdevys
yth oma warbarth gans blew.
Ny besyav bones gwelys
gans mab-den y'n bys ma byw,
drefen ow bos emskemunys.
Ha'w thas Adam y volleth
gallas genev, ha'y sorr bras.
Drefen henna, yn neb plas
ny allav kavos powes.
Mab mollothow yth ov gwrys.
Der henna my ny vedhav
dos yn mysk pobel neb prys,
mes pub eur owth omwitha
yn kosow hag y'n bushes,
avel best prest ow pywa.
Ow foli yth yw mar vras,
ha'w holon ynwedh pur brout.
Ny vennav dhiworth an Tas
hwilas merci, sur heb dout,
kyn na'm boma lowena.
Own yma dhymm a bub den,
ganso dhe vones ledhys.
Saw an Tas Duw y honan
y verk warnav a settyas,
poran gans y own diwla.
Hwi oll a'n gwel.


Hag y kewsis yndellma,
na wra den vydh ow ladha,
erbyn y dhisplesour lel.


Hag ow ladha neb a wra,
seyth gweyth y hwra akwitya.
Y kewsis, gans charj pur grev.
Saw hwath, 'wos an promys na,
meur yth esov ow toutya
y vennath dhymm ny vynn ev.
Rakhenna, war ow ena,
my a vynn mos dhe gudha
yn neb bush, kynth yw dhymm grev.





Mester da, der dha gummyas,
my a wel unn lo'n pur vras
yn-hons yn bush ow plattya.
Serra, yn mysk an bestes
stranj yth yw ev dhe weles.
Mirewgh, mester, py 'ma-va.

Bydh war dhymm na vova den,
rag my ny allav medra.
Sett ow seth dhe denewen,
may hallen tenna dhodho.
Na berth dout, y fydh e gwyskys.



Nevra na wrewgh hwi doutya,
ken es best nag yw henna,
ha stranj yw dhe vos gwelys.
Now, otta an seth kompes.
Tenn hi yn-bann bys y'n pil,
par dell os archer prevys
hag a ladhas moy es mil
a vestes kyns es lemmyn.

Now otta an seth tennys,
ha'n best sur yma gwyskys!
Y vernans gallas ganso!


Led vy kwyck bys yn dhodho,
may hallen vy attendya
pan vaner lo'n yth ywa.

Out, ellas, my yw marow!
Ny'm beus bywa na fella!
Gwenys ov der an asow,
ha'n seth gallas kwit dredhov.
Pur ogas marow yth ov!


Par dell veuma ongrassyes,
lemmyn yth oma plagyes,
dell welowgh hwi oll an prov.

Out, ty vilen, pandr' eus gwrys?
Sur hemma yw den ledhys.
My a'n klyw prest ow karma.



Ow karma yma an best!
My a'n gwel ow trebuchya.
Gallas ganso hager fest!
Roy y groghen dhymm, I pray thee,
dhe wul kweth dhymm dhe wiska.


Blewek koynt yw ha hager.
Ny wonn pan vest ylla bos.
Yth 'valsa orth y favour
y bosa neb bokka nos,
ha henna y fydh prevys.



Gorta, gas vy dh'y dava,
drefen gweles mar nebes.
Pyw osta lavar dhemmo
mars os den po neb best bras.
Dout ahanas dhymm yma.

A soweth, emskemunys,
my yw Kaym, mab dhe Adam.
Genes yth oma ledhys.
Molleth dhis dha das ha'th vamm,
ha'w molleth vy gans henna.

P'ywa! Ty yw Kaym, mab dhe Adam!
Ny allav krysi henna.
Di'velebys os ha kamm,
overdevys oll gans henna
yth os, gans blew.
Prag yth os'ta yndellma
y'n bushes ow krowedha?
Marth bras yth yw.
My ny allav konvedhes
dha vosta jy ow hendas,
na kar vydh dhymm, yn tevri.

A'm korf yth os devedhys,
hag a Adam dha hendas.
Lemmyn yth os milligys,
ha seythplek ty ha'th fleghes
a vydh plagyes, krys dhe vy.
Merk Duw warnav yw settys.
Ty a'n gwel yn korn ow thal.
Gans den pan vo konvedhys
orthiv vy certan ny dal
bos mellys awos neptra.



Ty a wel, veri nebes
banna ny allav gweles
dhe vos akontys, re'm lowta.
Prag y hwrug Duw settya merk
yn korn dha dal, dhymm lavar?
Kyn firen warnas mar stark
ny welav meur a'th favour,
na merk vydholl y'th tal.



My a lever heb y di:
genev Duw a wrug serri
ha'y volleth, yn pur dhevri,
dhymm a ros,
drefen ladha ow broder.
Abel o henna. Preder,
mara mynnta, y wodhvos.
Der henna, my a dhoutyas
gans peub y fedhen ledhys.
Saw Duw dhemmo a wrontyas -
war y dhisplesour ev res -
ny vedhen yn kettella;
ha pynagoll a wra henna,
plagyes y fedha ragdho.
Ha'y verk y settyas omma,
yn korn ow thal, rag tokyn.
Ha genes, emskemunys,
o my dhe vones ledhys,
ewn a'th tiwla jy lemmyn.

A, soweth gweles an prys
genev dha vosta ledhys,
mars yw ty Kaym ow hendas.
Ow boya o dhe vlamya:
ev a or'nas dhymm tenna,
ha my, ny welyn banna
mes nebes, pur wir yn fas.

A Lamek, drogwas yth os,
ha my ynwedh, meur lakka.
Hemma o venjans pur vras,
ha just plag or'nys dhemmo;
soweth an prys!

Kaym, hwath kynth o'ta ow hendas,
dha aswon my ny wodhyen
na ny wrugav dha weles
nans yw sur lies blydhen
drefen bos di'velebys.



Di'velebys ov pur veur,
hag overdevys gans blew.
Ow pywa'th esov pub eur
yn tommder ha yeynder rew,
sur nos ha dydh.
Ny besyav gweles mab-den
gans ow bodh yn neb termyn,
mes kompani lieskweyth
a bub best.
Oll an trobel dhymm yma
an chorl Abel rag ladha.
Hemma yw gwir, dhemmo trest.

Prag y hwruss'ta y ladha,
hag ev dha vroder nessa?
Henna o gwann-ober gwrys.



Drefen ev dhe'm kontrolya,
ha my y vroder kottha!
Ny wrug revrons dhymm y'n bys!
Der henna my a angras
ha pur uskis a'n ladhas.
Ny'm beus edrek a henna.
Molleth Duw ha tas ha mamm
gallas genev vy droglam
poran rag an ober na.
Ow holon hwath yth yw prout,
kynth oma ogas marow.
Merci hwilas yma dhymm dout
dhemmo rag an oberow.
My a wor y vos Duw stout.
Dhemmo ny vynn ev gava,
na gevyans my ny hwilav.
Yth esov ow tremena;
dhiso ny vennav gava.
Ow ena ny wonn pyth a:
dhe ifarn yw y drigva.
Ena triges, gwav ha hav.

A, soweth gweles an prys!
Kaym ow hengeugh yw marow!
Ragdho ty a vydh ledhys,
a fals lader kasadow!
Skwatyes yw dha ympynnyon!





Out, ellas, my yw marow,
ha'w fenn skwatyes pur arow -
hwi a'n gwel - ynter diw rann!

Rakhenna mos alemma
my a vynn, gwella gallav.
Ny amont guthyl dughan
lemmyn ragdho.




Yma Kaym adla marow.
Deun dh'y hedhes dhe baynow,
ha'n paja Lamek ganso.

Deus, a ena milligys,
dha vroder ty a ladhas,
Abel, neb o den gwiryon.
Yn tan ty a wra leski,
ha'n keth paja ma, devri,
yn ifarn, hwi drog lawen



Y'n pytt ma y hwredh triga
genev vy, a-barth a-woles,
hag a lesk yn tommder tan.
Nevra ny dhewgh alena,
myns na wra bodh an Tas.





Seth, ow mab, dhymm deus omma,
ha goslow ow derivas.
Hirneth byw ov y'n bys ma,
mayth ov skwith a'n lavur bras
eus dhemmo pub nos ha dydh.
Rakhenna ke alemma
dhe baradhis heb lettya,
ha'n Oyl a Verci hwila
mar kyllydh, awos neb tra.
Na dhout, gorthyp ty a vydh
oll a'th negys.

A das ker, ny wonn for' dhi,
na ny veuv bythkweth ena.
My ny allav prederi
pana gwartron yth a-ma,
syrr, dhe hwilas paradhis.



Gwith yn hons kompes dhe est.
Na gemmer dout na mystrest
mes an for' a vydh kevys
y'n vaner ma.
Ty a wel olow ow threys
pan dheudh vy a baradhis
ewn y'n veri prynt leskys
pan veu an nor milligys
der ow oberow ena.


Ha pan dheffesta dhe'n plas,
ty a gyv y'n yet unn el
a ro gorthyp dhis y'n kas,
ha'w desir ny wredh fyllel.
Bydh avesyes a bub tra
a welydh, ow mab, ena.

Ow thas ker, mos alemma
my a vynn, y'n by-and-by,
hag y tov dhy'hwi arta
gans gorthyp, kyns es hedhi,
der bodh an Tas a-wartha.


My a wel ol treys ow thas,
a'm led vy dhe baradhis.
Hemma yw marthusyon bras.
An nor sur ny sewenas
y'n for' may hwrug ev kerdhes.
Der temptashyon bras an jowl,
chassyes on a baradhis,
mayth eth genen hager dowl,
ha dhe veschyf bras kodhys
yth en der ordyr an Tas.
Tru, go-vy.



My a wel an plas gloryus
ha'n el y'n yet ow sevel,
splann dhe weles ha precyous.
My a vynn mos pur uvel
ewn dhodho, dh'y salusi.


El Duw an nev a-wartha,
dhis lowena ha meur joy!
Devedhys yth ov omma
gans Adam ow thas dhy'hwi,
yndella mar pewgh plesys.

Seth, deus nes, ha dhymm lavar
dha negesyow heb danjer
ha na gemmer own y'n bys.

Ow negys yth yw hemma:
dhe hwilas Oyl a Verci.
Charjyes yth ov yndella
gans ow thas omma dhy'hwi,
agas bodh mars yw henna,
rag yth yw ev koth gyllys,
hag y'n bys ma nans yw skwith.
Y drobel yth yw kemmys
hwansek nyns yw dhe dravydh,
mes pub eur ma ow kria
war-lergh an Oyl a Verci.

Deus nes dhe'n yet, Seth, ha mir.
Ty a wel oll paradhis.
Avis pub tra, ha lavar
pandr' a welydh a strangeness
y'n jardin a-barth a-ji.

Agas bodh mars yw henna,
my a vynn skon avisya
an marthusyon eus ena.




Lemmyn, Seth, lavar dhemmo
a-bervedh pandra wel'ta.
Na wra keles unn dra.

My a wel sur unn wydhen,
ha serpont enni a-vann.
Marow sygh hi a 'valsa.

Honna yw an keth wydhen
a wrug kyns dha vamm ha tas
dybri an aval a anken
o difennys gans charj bras
a anow an Tas Gwella.
Ha'n serpont na a wel'ta
yth yw an veri pryv na
a wrug an jowl dhe entra
enni hi rag temptya
dhe'th vamm Eva.
Der henna, Duw a sorras,
ha dhe vy ev a or'nas
alena aga chasya.
Lavar pandra wel'ta moy.

My a wel goodly wydhen
ha'y thopp pur ughel yn-bann.
Bys yn nev 'ma ow tevi.
Ha'y gwreydhyow dhe'n dor isel
yma ow resek, pur lel,
bys yn ifarn, pytt pur grev.


Hag ena ow broder Kaym
my a'n gwel ev yn meur bayn,
hag yn trobel mayth yw gwev.
Hag yn topp an keth wydhen
my a wel unn maghteth hweg
ow 'sedha, yn pur certan,
hag yn hy diwvron flogh teg,
dell hevel dhymm yndella.





My a lever dhis diblans:
honna (lel yth yw henwys)
yw an Wydhen a Vewnans.
My a hedh rann a'n frutys,
hag a dhro part anedha,
aval pur vras.
Mir, ottomma teyr sprusen
a dheuth mes a'n aval ma.
Kemmer i ha gorr yn-bann
yn neb tyller dhe govva,
ha dog i genes dhe'th tas.
Pan vo diwedh y dhedhyow,
hag y'n dor dhe vos ynkleudhys,
gorr sprusen yn y anow,
ha'n dhiw aral kekeffrys,
bedhens gorrys yn y dhewfrik.
Hag y tyv a'n keth sprus na
unn wydhen wosa hemma,
na berth dout, a vydh pur deg.
Ha pan vo hi kowl-devys,
hi a vydh pub eur parys
dhe dhoon an Oyl a Verci.
Pan vo pymp mil ha pymp kans
a vlydhenyow kler passyes,
y'n eur na gwaytyes dihwans
war-lergh Oyl Merci pup-prys,
ha Salvador yn tevri
a'n doro mes a baynys.
Lavar dhe'th tas yndella,
ha dhodho yth yll trestya.
Yndellma yth yw 'poyntys.
Fisten dihwans alemma.
Ow bennath dhis.

Meur a ras dhy'hwi, el Duw,
ow tiskwedhes dhymm pub tra.
Dh'ow thas ker oll par dell yw
my a vynn sur y dhyska;
an marthusyon dell yw bras.
My a vynn mos alemma
yn hanow Duw a-wartha,
dhe dre dhe Adam ow thas.



Lowena dhy'hwi ow thas!
Devedhys a baradhis
yth ov lemmyn, dhe Dhuw gras.
Ow negesyow yth yw gwrys,
par dell wrussowgh dhymm or'na



Wolkom os, Seth, genev vy.
Pana nowedhys eus genes?
Mars yw an Oyl a Verci
dres genes omma dhe'th tas
pur lowen my a via.

Nag yw hwath, ow thas, forsooth.
My a lever dhywgh, dell goodh,
an gwiryonedh a bub tra.
Pan dheffo an termyn playn
a bymp mil ha pymp kans vlydhen,
an Oyl a Verci nena
a vydh kevys.
Yn paradhis y hwelis
deffrans marthusyon, heb dout;
specyal unn wydhen loryus
ow hedhes yn-bann pur stout
bys yn nev, sur my a grys,
ha'y gwreydhyow dhe'n dor isel
bys yn ifarn ow hedhes,
hag ena, pur wir heb fall,
yth esa yn trobel bras
ow broder Kaym, yn paynys.
Now yn topp an wydhen deg
yth esa unn virgin hweg,
ha'y flogh, pur semli maylyes
yn hy diwvron, wondrys hwans.

Gordhys re bo Duw an Tas,
ow ri dhymm an nowedhys!
Sur ny'm beus bys vydh mar vras
nans yw termyn tremenys
a vlydhenyow moy es kans.

My a welas gwydhen moy
ha serpont yn-bann enni.
Marow sygh hi a 'valsa.



Honna o drog bryv, heb namm,
a dollas Eva dha vamm.
Der henna y kellsyn jam
joys paradhis rag nevra.

Ottomma teyr sprusen, dres
mes a baradhis dhy'hwi.
A aval y fons terrys
a dheuth a'n wydhen, devri,
yw henwys Gwydhen a Vewnans.
An el a or'nas dhemmo,
pan vo diwedh dhe'th tedhyow
ha'th vos gyllys alemma,
gorra sprusen y'th hanow,
ha'n dhiw aral pur dhiblans
yn dha dhewfrik.


Mes a'n sprus y fydh tevys
gwydhen a vydh pur brecyous
wosa henna, marthys teg
yn pur dhevri.
Ha pan vo hi kowl devys,
hi a vydh pub eur parys
dhe dhoon an Oyl a Verci

Meur wordhyans dhe'n Drynses Tas
ow krontya dhemmo selwyans,
wosa hemma kynth yw pell.
Seth ow mab, goslow dhemmo,
ha dha jarjya my a wra
yn-dann ow bennath, pur lel.
Gwayt an Tas a Nev gordhya,
ha pub eur orto kola
yn pub edhom y fes-ta.
Ev a wra sur dha sokra,
hag a vynn dha ventena
y'n bys ma pell dhe vywa.
Ow mab, merk an geryow ma.

A das ker, meur ras dhy'hwi
a'gas dyskans da pub prys
My a goodh yn pur dhevri
gordhya Duw an lel Drynses,
ha'n Mab gwella,


ha'n Spyrys Sans, aga thri.
Dell yns onan, my a grys
tri ferson yns, pur wordhi,
ow kesreynya yn joyys
yn Gwlas Nev eus a-wartha.
ha rakhenna y koodh dhemmo
gans kolon bur aga gordhya.



Koth ha gwann yth ov gyllys.
Ny'm beus bywa na fella.
Ankow yth yw devedhys.
Ny vynn omma ow gasa
dhe vywa omma unn spys.
My a'n gwel prest gans guw,
parys dhe'm gwana pub tu.
Nyns eus skapya dhe-vy.
A'n prys mall yw genev.
My a servyas pell an bys,
a-ban veuma kyns formys.
Naw kans bloodh ov, my a grys,
ha deg warn ugens, reknys,
mayth yw prys mos alemma.


Fleghes a'm beus dineythys
a Eva ow fries, meur,
dewdhek warn ugens genys
a vebyon, hemma yw gwir,
heb ow mab Kaym, hag Abel.
Ynwedh dewdhek warn ugens
a vyrghes yn pur dhiblans
my a'm beu, heb toll na gil,
a dhallethvos an bys ma.
Ha'n bys yth yw ynkressys
dredhov vy hag ow fleghes
heb nomber dhe vos komptys.
Dhe Dhuw y hwonn gras ragdha.

Adam, gwra dhemmo parys.
Ty a'm gwel vy devedhys
dha vewnans gans ow spera
dhe gemmeres alemma.
Nyns eus gortos na fella;
rakhenna gwrav dha wana,
der an golon mayth ello.



Ankow, y hwonn dhis meur ras
ow bewnans dhe gemmeres
mes a'n bys ma,
rag pur skwith ov anodho.
Dhe Dhuw y hwonn gras ragdho.
Gwynn ow bys bos dhymm fethys
lavur ha dughan an bys.
Pell my re'n servyas omma.
Ha rakhenna gwrav kemmenna
dhe'n lel Drynses ow ena.

Kowetha, bedhewgh parys,
an dhewolow pub onan!
Ena Adam tremenys
deun dh'y hedhes dhe'n gegin,
dhe'n pytt down barth a-woles.

Na, na, ny wredh yndella!
Yma ken or'nys ragdho.
Yn lembo barth a-wartha
ena ev a wra triga,
dell yw or'nys gans an Tas.
Ty a wor yn ifarnow
yma manshyons, heb gow,
neb yma an dhewolow
a dheuth mes a nev golow
genev vy ow toon rewl vras.


An chorl Adam y drigva
a vydh a-barth a-wartha,
yn onan a'n kloysters na
neb na vydh tamm lowena,
mes yn tewolgow bras ena,
ow kelli presens an Tas,
ha'n moyha payn a vydha
y vab Kaym. Yn paynys bras
ev a drig bys vynytha.
Yma ev barth a-woles
yn pytt down ow leskya.



Praga na vydh an chorl Adam
yn kettella tormentys?
My a wra dhe'n horsen kamm
bos kalessa prisonys
mar kallav, kyns es hedhi,
drefen terri gorhemmyn.

My a lever dhis an kas.
Kyn hwrug Adam pegh mar vras,
ev a'n jeva edrek tynn,
ha Duw dhodh' ev a avas
y dhisplesour ha'y sorr bras,
hag yndella ny wrug Kaym.
Ev a ladhas y vroder
ny gemmeras edrek vydh,
mes y rejoysyas pur veur,
hag a sorr an Tas travydh
yn certan ev ny sensis.
Rakhenna bys vynari
ev a dryg ena devri
yn paynys bras, avel ki.
Joy nev yw dhodho kellys.
Eya, Kaym ha'y gowetha
y'n keth ordyr a vywa
an plas yw or'nys ragdha,
yn ifarn barth a-woles.
Hag Adam, venjans dhodho,
lembo yw or'nys dhodho.
Ya, ragdho ev ha'y gowetha
ny dastyons an payn bras.

Yth'oll agan viaj ni,
re'n jowl bras, ny dalvydh oy!
Triges an chorl neb yma.
Deun ni warbarth, a gowetha,
dhe ifarnow alemma,
dhe'n paynys a dhur nevra.




A ena Adam dremas,
deus genev dhe ifarnow.
Ena or'nys dhis yw plas
gans an Tas, dhiso, heb gow,
dhe remaynya rag seson.


Pan dheffo an Oyl a Verci,
ty a vydh kyrghys dhe'n joy
dhe'n nev ughel a-ughon.


Ow thas pan ywa marow
my a vynn y ynkleudhyas.
Deun alemma heb falladow;
gorryn an korf y'n gweres
gans solempnyta ha kan.
Mes a'n dor ev a veu gwrys,
hag arta dhe'n keth gweres
ev a vydh treylyes certan.
Ha dell veu dhymm kyns or'nys,
an deyr sprusen yw gorrys
yn y anow ha'y frigow.


Dell o ev an kynsa den
a veu gans an Tas formyes,
y'n bedh otta ev lemmyn.
Dhe'n Tas Duw re bo grassyes
omma rag y oberow.




Enok yth yw ow hanow,
lel servont dhe'n Trynses Tas.
Mab Jared yth ov, heb gow.
Sevys a linyeth pur vras
heb dout yth ov.
Ha, pur lel, an seythves degre
dessendys a Adam ov.
Yn oos my yw y'n eur ma
tri hans tri ugens yn prov,
ha hwath pymp moy, pan eus dhymm kov,
y'n jydh hedhyw.
My a bys dhe wrier nev
may fen pub eur plegadow
dhe vones y servont ev
y'n bys ma heb falladow
hedra ven byw.





Enok, my a lever dhis
ow bodh dhe vos yndellma:
may festa kwyck transformys.
Dhe baradhis alemma
my a vynn may fes uskis
hedhys yn korf hag ena.
Bydh parys y'n termyn ma.
Hag ena y hwres gortos
ogas dhe worfen an bys.
An mysteri yth yw pur vras;
genev ny vydh disklosyes
dhe dhen vydholl y'n bys ma.




Gordhyes re bo Duw an Tas!
Dha volonjedh re bo gwrys!
Hemma yth yw marthusyon bras.
Yth esov ow pos gorrys
ny wonn py le!
My a wor hag a lel grys
gwrians Duw y vos hemma.
Devedhys dhe baradhis
my a wor gwir yth oma.
Plas delesyous yw hemma.
Pellder enno my a vyw.
Der demptashyon an tebel
ow hendas Adam, pur wir
ev re gollas, der aval,
an plas gloryus pur sur,
mayth yw gwev oll dh'y essew.
Rakhenna, pobel an bys,
na wrewgh terri an difen
a vydh gans Duw dhywgh or'nys,
dout dhe gavos drog worfen
ha meschyf bras war bub tu.
Mara kwrewgh orthiv kola
hwi a's bydh wosa hemma
joyys nev yn unn rew.





Kemmys peghes eus y'n bys
gwrys gans tus heb amendya,
mayth yw Duw an Tas serrys
bythkweth gul mab-den omma.
Dystruksyon yma or'nys
pur certan war oll an bys,
may fydh konsumys pub tra.
Henna yth yw konvedhys
der an dyskans eus dhemmo res
gans an Tas eus a-ughon.
An planetys eus a-wartha,
ha'n ster ynwedh maga ta,
ow poyntya 'mons pur efan.


An howl ha'n loor kekeffrys,
oll warbarth yw konvedhys,
dhe'n porpos na 'mons ow tos.
Ha'n dystruksyon a vydh bras,
may fydh an bys distruys
der livyow a dhowr pur vras,
po der dan y fydh leskys.
Krysewgh dhymm mars owgh hwi fur.
Rakhenna gwres tus doutya
an Tas Duw dhe offendya
der neb maner for'y'n bys.


Rag voydya an peryll na,
skrifys yma dhymm pub tra
a dhallethvos an bys ma,
may fova lel rekordys
a vyns tra eus enno gwrys.


An lyvrow ottensi omma.
Hwi a's gwel, wondrys larjya,
ha pub tra oll y'n bys ma
skrifys yma yn re ma,
dout na vons i ankevys.


Dew bilar mennav 'poyntya
rag an porpos na hware.
Bryck a vydh onan anedha,
ha marbel a vydh y gila.
Rag sawment i a vydh gwrys
dhe'n lyvrow.


A'n bryck rag na vons leskys
der dan vydh, henna yw gwrys,
ha'n marbel tamm konsumys
der dhowr ny vydh, hemm yw gwrys,
drefen y vos men garow,
wondrys kales.

An pilars yth ons parys.
Gorrewgh enna an lyvrow.
Nyns eus art vydh ankevys,
na tra aral, sur heb wow,
mes enna ymons skrifys.
A bub sort oll a lyvrow
ekwal enno yw gorrys.
Kepar yth yw an sortow
gorrys enna der dhevis,
yn deffrans ha kehaval.
Lemmyn my a's gorr yn-bann,
hag y'n eyl sur bys vekken
an rekord a vydh heb fall
pur wir kevys.



Rakhenna, pobel doutyens,
ha dhe'n Tas gwren oll pysi
na 'skenno an keth venjans
yn neb termyn warnan ni
na'gan fleghes.





Drog yw genev guthyl den,
precyous haval dhe'm honan.
Rag kola orth unn venyn
glan ev re gollas y blas
a'm leuv dheghow a wrussen.
Pan wruga dres ow difen
mes a baradhis pur lan
hware an el a's gorras.


An spyrys ny dryg nevra
yn korf mab-den vydh y'n bys,
ha reson yw ha praga,
rag y vos kig medhel gwrys
ha pur vrottel gans henna.
Nyns eus den orth ow servya
len ha gwiryon sur pub prys
saw Noy yn oll an bys ma,
ha'y wreg ha'y fleghes keffrys.
Ow bodh yth yw yndella:
gul dial war oll an bys
may fydh pub tra konsumys,
mes certan mennav sawya.

Noy, mab Lamek, gelwys ov.
Arlodh bras, oll perthewgh kov,
yth ov, omma y'n bys ma.
Substans lowr a byth ha da
yma dhemmo dhe vywa,
mayth ov sensys rag nevra
dhe wordhya ow Arlodh da,
an Drynses eus a-wartha.



Noy, deus dhemmo vy lemmyn,
ha goslow dhymm a gowsav.

Parys ov, Arlodh bryntin.
Dha volonjedh lavar e.



Noy, mar lenwys yw an bys
lemmyn a sherewensi
mayth yw diwedh devedhys
enno a gik pub huni.
Gans pegh pur wir yw flerys.
Ny allav sparya namoy
heb guthyl mernans a verr spys
war bobel oll marnas ty
ha dha wreg ha dha fleghes,
ha'n pyth a long dhiso jy.
Rakhenna fisten, ke, gwra
gorhel a blenkys playnys,
hag enno lies trigva.
Roumys i a vydh henwys.
A-ves hag a-ji yn ta
gans pyg bedhes stancha gwrys,
ha tri hans kevelin da
an lester a vydh yn hys,
ha hanterkans kevelin
ynwedh ty a wra yn les,
ha'n ughelder my a vynn
deg warn ugens may fo gwrys.
War-tu a-dhelergh daras
ty a wra. Port ev a vydh henwys.
Jistys dredho ty a blas,
a-les rag na vo diges.
A bub eghen a ginda
gorow ha benow ynwedh,
aga gorra ty a wra
yn dha lester a-bervedh.
Pub maner boos y'n bys ma
eus dhe dhybri gwayt may tredh;
rag den ha best maga ta.
Yn dha lester gwayt may fydh.



Arlodh krev, dha arghadow
my a wra, so mote I go!
Ow lithyow, heb falladow,
my a vynn dalleth strechya.



Gans ow bool nowydh lemmys
my a skwat pub pis tember,
hag a blayn oll an plenkys,
ha'ga sett pub plenkyn sur.

My a galk dhywgh wondrys fin
nag ello dowr vydh enno.
Kyn fo-va gwriys a o'erbyn
y fydh stanch, my a ragdho.

Yma pyg dhymm proviys,
ha lovanow pub eghen.
Deffrans sortow a wernow
yma parys pur efan.

Marth yw genev a unn dra,
y vos-ta mar wokki, Noy.
Praga yw genes jy omma
byldya lester mar wordhi
yn kres pow, dhiworth an mor?
My a syns dha skians hwath
dhe vos. Yn kost a'n par na
oll dha lavur ny dal kath,
my a'n te war ow ena!
Gokki yth os.



Ow hothman, na gemmer marth.
Ty a'n ool, ha lies mil.
Kynth o'ta 'skennys yn hwarth,
y'n diwedh, heb toll na gil,
hwi a wel dial uskis.
Gwarnys ov gans Duw an Tas
dhe wuthyl an lester ma,
rag ow sawya ha'w fleghes
dhiworth an keth dial na.
Hwi a wel a-ji dhe spas.
Der livyow a dhowr an brassa
oll an bys a vydh beudhys.



Gwell via a ves-ta kregys,
ty hag oll a'n kryjyans na!
A jorl koth, ty benn-pilys,
fatla vynnta jy henna;
y fydh an bys konsumys?
Oll an dowrow y'n bys ma,
kyn fons warbarth kuntellys
ny wra diwedh a'n par na!
Saw yth o'ta jy gokki
oll an bys a yll godhvos.
Venjans war dha benn-kreghi!
Nyns eus omma den y'n wlas
a grys dhis malbew vanna.


Praga, pandr'yw an mater?
A vynn Duw beudhi an bys?
Mara ko'sta, dhymm lavar
an okkashyon, my a'th pys,
der vaner da.

An okkashyon yw hemma.
Kemmys peghes eus y'n bys,
ha nyns eus tamm amendya,
mayth yw an Tas Duw serrys
gans oll pobel a'n bys ma.
Hag edrek dhodh' ev yma
bythkweth mab-den dhe vos gwrys.
Rakhenna gwrewgh amendya;
a'gas foli bydh neghys.
Y'n eur na, der vaner da,
mara pydhowgh repentys,
an keth plag a wra voydya.

Piw a'th gwrug jy pregowther
dhe dhyski omma dhyn ni?
Y praydha dhemmo lavar,
a wrug Duw kewsel dhe-jy
only, heb den aral vydh omma?
My a wor yma y'n pow
lies den a gews a'n Tas,
tus perfeyth, my a'n avow,
yth yns i, ha polatys bras,
a wayt bos yn favour Duw.
Serra, dhe rann a'n re na
ev a vynnsa disklosya
an dystruktyon bras ha'n liv.


Rakhenna dhiso krysi
my ny vennav moy es ki.
Na 'mendya ny vennyn ni,
awos dha eryow wastyes.

Da yw dhiso jy bos fur,
hag oll pobel a'n bys ma.
Ny vydh Duw nevra pur wir
kevys gowek, trest dhemmo.
Ragdha bedhewgh avisyes.
Mar ny wrewgh, venjans pur vras
a 'skynn warnowgh kyns nep-pell,
rag Duw a vynn, agan Tas,
dannvon liv a dhowr pur lel,
certan dhe veudhi an bys.
Rag omsawya ow honan,
keffrys ow gwreg ha'w fleghes,
an lester a vydh genen
der weres Duw uskis gwrys,
rag voydya an danjer ma.

Tetivali, bramm an gath!
My ny grysav dhiso hwath,
y fynn Duw gul yndella.


My a wor. Ny wrug an bys
ha'n bobel myns eus enno
dhe vos mar gwyck distruys.
Anpossybyl yth ywa
an dowr na dhe vos kevys.

Anpossybyl nyns yw tra
dhe Wrier oll an bys ma,
awos distrui an bys
a-ji dhe our.
Rag der er oll a veu gwrys,
nev ha nor, myns eus omma,
ha der er arta, dhymm krys,
ev a yll, mara menna,
y dhistrui der an dowr.

Ny amont dhemmo resna
genes, Noy, my a hevel.
My a vynn mos alemma,
rag yth o'ta drog ebel
na vynn nevra bones 'vas.


Purra fol ny veu gwelys.
My a lever dhis praga.
An lester yw dallethys,
hwi a wor, nans yw polta,
a vlydhenyow pur lies -
moy es ugens
rag mar vras yw dallethys
nevra ny vydh diwedhys.
My a'n te war ow honshyans.



Now an lester yth yw gwrys,
teg ha da dhe'm plegadow.
A bub eghen a vestes
drewgh hwi kwyck dhymm orth koplow
chatel, ydhyn, kekeffrys,
dew ha dew, benow ha gorow.



Nyns eus best na pryv y'n bys,
benow ha gorow omma,
genev dhy'hwi nag yw dres.
Y'n lester y tons ena.



A das, lemmyn gwrewgh parys.
An liv nans yw devedhys!
Yma lower den y'n bys
kyns lemmyn sur gewsis
agas bos hwi gokki.
Pan wrussowgh gul an lester
omma prest yn kres an tir,
mor vydh nyns esa, devri,
dh'y doon yn kerdh.

Ges a wrussons anodho.
Dout sorr Duw nyns esa
dhedha nena, my a wor gwir.



An liv nans yw devedhys,
mayth yw da dhyn fistena.
Pub best oll yma gyllys
y'n lester dh'aga hinda
dell yw or'nys dhemmo vy.


Kewgh a-bervedh, ow fleghes,
ha'gas gwragedh maga ta.
Ogas an nor yw kudhys
der an glaw eus a-wartha.
Ty, benyn, a-bervedh deus.
Ow! dar! beudhi a vynn'ta?

Res yw sawya an pyth eus.
Ny'n dal dhymm tewlel dhe ves.
Da yw dhyn aga sawya.
Y kostyons showr a vona,
an keth taklow eus omma.
Noy hweg, ty a wor henna.


Nans yw meur a for', pur wir,
a-ban kellsyn syght a'n tir.
Rakhenna dhymm, ke bran vras,


nij yn kerdh lemmyn ha mir
tiredh mar kyll bos kevys,
hag an golom yn pur sur
my a's dannvon pur uskis,
syght an nor mar kyll gweles.

Marow yw pub tra esa
spyrys a vewnans enno.
My a worhemmyn hware
dhe'n glaw namoy na wrello.



Dhe'n Tas Duw re bo grassyes!
An golom yw devedhys,
ha gensi branch oliv glas.
Aral bedhes delivrys.
Dos ny vennas an vran vras.
Neb karyn hi a gavas.
Nans yw ogas ha blydhen
a-ban dhallathas an liv.
Mars yw bodh Duw y honan,
neb yw Gwrier nor ha nev,
dhe slakya an keth liv bras,
y vodh re bo kollenwys
omma genen ni pub prys,
kekeffrys ha mab ha tas.



Noy, my a worhemmyn dhis,
ke yn-mes a'n lester skon,
dhe'th wreg ha'th fleghes keffrys,
ydhyn, bestes, ha pub lo'n.



Meur wordhyans dhis, Arlodh Nev.
Ty a weres gwann ha krev
yn edhom, sur, pan vo res.
Deun yn-mes, byghan ha bras,
chatel, ydhyn ha bestes;
myns a veu y'n lester dres.
Yn dehwelans peghosow
gwruthyl alter my a vynn.
My a vynn guthyl kanow,
ha sakrifis (a) lemmyn
rann eghen a bub sortow,
keffrys bestes hag ydhyn,
gans henna dh'y enora.
Ha rag henna gwren ni kana
yn gordhyans dhe'n Tas omma.



Hemma yth yw sawer hweg,
hag ynwedh sakrifis da.
Pur wir Noy, ev dhemmo a bleg,
a leun golon pan ywa
dhemmo vy gwrys.
Rakhenna sur my a wra
bynytha wosa hemma
y'n ebren y fydh gwelys
an gamneves yn dhevri.


Peskweyth may's gwelav vy hi,
remembra ahanowgh hwi
my a wra bys vynari,
trest jy dhemmo.
Dystruksyon vydh a'n par na
bynytha der dhowr ny wrav,
'wos distrui an bys ma.
Ha rakhenna


kressyewgh, kollenwewgh keffrys
an norvys a dus arta.
Pub edhen ha best y'n bys,
puskes y'n mor maga ta,
a vydh dhywgh sosten omma.
Nyns eus tra y'n bys ma gwrys
mes dhy'hwi a wra servis.
Bedhewgh war na vo ledhys
mab-den genowgh hwi neb prys.
Ha mar pydha yndella,
my a vynn y rekwirya
a dhiwla an keth den na
y woos a dheu ha skollya.
Yn haval dhemmo omma
imaj den gwruga shapya.
Mara'm kerowgh dell gottha
hwi a wra orthiv kola.



Ni a vynn gul yndella,
dell ywa devar dhyn ni,
ha dha wordhya rag nevra,
par dell yw agan duty.




An keth jorna ma yw de,
dhe'n Tas Duw re bo grassyes.
Hwi a welas, pub degre,
lies maters gwariys,
ha kreashyon oll an bys.
Ynwedh oll hwi a welas
an keth bys ma konsumys
der livyow a dhowr pur vras.
Ny veu unn mab-den sperys,
marnas Noy, y wreg, ha'y fleghes.
Dewgh a-vorow a dermyn.
Hwi a wel maters pur vras,
ha redempshyon grontys
der verci a Dhuw an Tas,
dhe sawya neb eus kellys.
Menstrals, gwrewgh dhyn ni piba,
may hallen warbarth donsya,
dell yw an vaner ha'n gis.


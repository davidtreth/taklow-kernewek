My yw gelwys Dug Breten
ha sevys a woes ryal,
ha war an wlaskor chyften
nessa dhe'n myghtern ughel,		4
Kyng Konani.							
A'y linyeth pur wir yth ov,
gwarthevyas war wyls ha dov,
Doutys yn mysk arlydhi.			8

Unn mab pur wir dhyn yma,
Meryasek y hanow.
Dhe skol lemmyn y worra
my a vynn heb falladow,			12
dyski dader may halla.
Mars yw gans Dyw plegadow,
y karsen y eksaltya
may fo perghennek gwlasow.		16

Arloedh, henna yw gwrys da
y eksaltya yredi.
Perfekt ev a woer redya:
gramer a'n jeffa devri,			20
y fia teg,
ha worshyp wosa hemma.
Yw dha vodh mos alemma,
lavar dhyn ni, ow mab hweg?		24

A das ha mamm, ow megyans
yw bos gorrys dhe dhyskans,
rag attendya an Skryptor.
Godhvos ynwedh dissernya			28
omma ynter drog ha da
yw ow yeunadow pub eur.

Bennath Dyw dhis, Meryasek!
Pub eur ty yw kolonnek,			32
parys rag dyski dader.
Messejer, skon alemma
ke jy gans ow mab kerra
bys yn mester a ramer.			36

Arloedh, dha vodh a vydh gwrys.
My a woer pur wir yn ta
py ma an mester trygys,
hag yth yw marthys densa			40
sur worth fleghes.
Meryasek, pan vynnowgh hwi
an fordh dalleth yredi
ny a vynn, ha pur uskis.			44

A das ha mamm kekeffrys
pysav agas bennathow
may'm bena dhe well gras		
bynytha yn ow dydhyow			48
dyski dader.
Rag agas bennathow hwi
yw moy tresor dhymmo vy
es pyth an bys ma neb eur.		52

Ow mab hweg, dhis bennath Dyw,
ha'm bennath vy bynytha,
ny fyllydh hedra ven byw
a'th porpos genev nevra.			56
Lemmyn skwier,
ke dhejy gans ow mab di
ha gwith warnodho devri.
Ena ty a yll dyski,				60
martesen dha vrys, meur dhader.		

Ow mab, bennath Maria
dhis ha'm bennath vy nevra.
Dhe'th hanow mynnav amma:		64		
ewn yw dhyn dhe'th leuv kara,
Meryasek hweg.
My a drest yn Dyw a-vann
pan ven ni sur koth ha gwann		68
gwredh agan rewlys teg.

Meryasek, alemma deun.
Ger vydh a skrifa pluvenn
hwath my ny wonn dhe redya,		72
nag aswonn ow lytherow.
My a bys Dyw karadow,
Roy dhyn ni yn ta spedya.

My yw mester a ramer			76
gwrys yn Bonilapper -
universyta vyghan.
My a woer meur yn devynn:
pan ve leun ow thorr a win		80		
ny garav kows mes Latin.					

Enor dhywgh, mester wordhi
ha bynytha meur revrons.
Dug Konan pur yredi				84			
y vab rag kavoes dyskans
sur dannvenys.								
Ottava dhywgh, doktour hweg.
Dyskewgh ev yn maner deg,		88
ha hwi a vydh rewardys.

Messejer, na dhout an kas.
My a'n dysk na vo y'n wlas
gramaryon vydh a'y barow.		92
Dewgh, sedhewgh, Meryasek,
yn mysk an fleghes pur dheg,
ha mirewgh agas lyvrow.
Py dyth munys kewsewgh hwi.		96
Lett vydh orth agas dyski,
ha meur nyns yw an gobrow.

Dyw gweres A B C, -
an penn kan, henna yw D.			100
Ny wonn na moy y'n lyver.
Ny veuv yn skol, re'm lowta,
bys yn n'ewer gorthugher.		
Dhe'm godhvos, wosa livya		104
my a dhysk moy, ow mester.

E, S, T, henna yw est.
Pandr'yw nessa ny wonn fest.
Meur na wrewgh ow kronkya,		108
rag my ny vydhav dhe well.
Unnweyth a kaffen hansel
my a wrussa amendya.

Dysk moy gans dha gowetha.		112
Pan vynnowgh, ewgh dhe livya,
Meryasek hweg, ewgh gansa,
rag hwi yw tender yn oes,
ha fleghes yo'nk a gar boes,		116
ha'm bywnans vy yw henna.

My a lever dhywgh, Mester,
ha na vewgh hwi displesys,
hedhyw sur yw dy' Gwener:		120
da yw sevel worth unn prys
ha prederi a'n ena.
Rag kerensa an passhyon				
a borthas Yesu ragon,
penys hedhyw y fynna,			124

Ha pub Gwener,
a vo sur dres an vlydhen,
gul pysadow my a vynn,			128
kyns eva na dhybri meur.

Dhe'n chapel my a vynn mos,
dhe Krist a skoellyas y woes,
dhe wuthyl ow pysadow,			132
ha dhe Varia y vamm,
kyns eva na dybri tamm:
hemma yw ow usadow.

Ow mab, gwra dha volonjedh.		136
Tewlys os dhe sansoleth,
Meryasek, gonn gwir lemmyn.
Ke ha deus pan vi plesyes.
Myns may hyllen sur esyes		140
ty a vydh yn pub termyn.

Yesu, Arloedh nev ha'n bys,
dhis y hwrav ow pysadow.
Yesu, Arloedh, my a'th pys		144
orth temptashyon dewolow.
Yesu Krist, gwith vy pup-prys
lel dhe'th servya y'm dydhyow.				
Yesu, ow horf ha'm spyrys,		148
oll ow nerth ha'm kowsesyow
rov dhe'th wordhya,
hag a'th pys, uvel ha klor,
nevra na veva yn nor			152		
trelyes dhe lust an bys ma.

Maria, Myghternes nev,
a vagas Krist gans dha leth,
Maria, dreva dha leuv			156
dhe'n Mab a skientoleth!		
Maria hweg, pys genev
bydh na'n jeva an jowl keth
warnav power,					160
na'n bys, ow eskar arall,
ha'm kyg yw eskar tebel,
pur isel my a'n temper

gans goelyas ha gans penys.		164
My a garsa
Krist dhe blesya
a neweth hag a henys.

Gelwys yth ov Konanus,			168		
myghtern yn Breten Vyghan;
ha'n gwlaskor pur yredi
my a biw oll yn tien.
Der avis ow arlydhi				172
mones y fynnav lemmyn
dhe dhug penn an chevalri,
nessa dhymmo yn sertan
par dell yw ev.				176
Yma maryaj galloesek
kewsys dhyn rag Meryasek.
Myrgh dhe vyghtern galloesek.
Nyns eus brassa yn-dann nev.		180

Meryasek yw flogh fur:
kortes hag uvel yn sur
dres oll fleghes an pow ma.
My a lever, arloedh flour,		184
y tervynnsa myrgh emp'rour
dh'y bar, kevys mar pe-a.

Meryasek yw kerys,
anodho yma notyes				188
meur a dhader y'n pow ma.
My a lever dhywgh, heb flows,
a'y goweth ny glywis kows,
moy grassyes flogh y'n bys ma!	192

My a'gas pyssa, Mester,
mara pewgh hwi sur plesyes,
mones dhe dre heb ahwer
dhe vires ow thas uskis			196
ha'w mamm keffrys.
Bennath dhywgh a'n vestrysi!
My a yll lowr y bysi.
Genowgh teg yth ov dyskys.		200

Bennath Krist dhis, Meryasek.			
Ha'm bennath pur golonnek.			
Leun os a vennesikter.
Yn ow skol ny veu bythkweyth		204
dhiso jy pur wir koweth
yn dyskans nag yn dader.

Lowena dhe'm tas wordhi,
ha revrons bys bynytha!			208
Lowena dhe'm mamm devri,
enor ha dader nevra!
Pysav agas leun bennath.
Lemmyn gras an Spyrys Sans		212
re wolowas ow skians.
Yma dhymm perfekt dyskans,			
gras dhe Krist penn an eledh.

Meryasek, wolkomm yn tre			216
ha'm leun vennath a rov dhis.
Mar kessys yn ta spedya		
my yw sur dhe well plesyes
a'n keth tra na.				220
Marghogyon, pareusewgh hwi.
Haneth omma yredi
Myghtern Konan sur a dheu-a.	

Meryasek, bennath Krist dhis,		224
ha bennath dha vamm nevra.
Gwiw os dhe vos wolkommys,					
hag enorys gans henna
rag dha dhader.				228
Ahanas eus dhyn kewsys,
Dyw, ass o'ta meur braysyes					
dres oll Breten, heb ahwer!

Conanus rex ad ducem.
Revrons dhywgh, syrr Dug wordhi,	232			
par dell owgh korf a alloes.
My re dheuth omma devri,
drefenn agan bos unnwoes,
dhe gestalkya.					236
Lowena dhywgh, arloedhes,
ha dhe'n mab ker eus genes,
Meryasek, ow goes nessa!

Wolkomm owgh, ow lij wordhi!		240
Wolkomm owgh omma devri,
hwi hag oll agas pobel.
Dhe lowenna rag blydhen
my a vydh yn pur sertan			244
a'gas gweles y'm kastell.

Wolkomm owgh, agan sov'ran,
y'n keth plas ma pur sertan
plesyes on a'gas gweles.			248			
Wolkomma den bynari
nevra ny dheu yn ow chi
kyn teff' ow thas a'm denas.				

Wolkomm omma, lij ryal,			252
dell owgh penn ha prynsipal
dreson ni oll yn tien
wordhi rag kavoes revrons
drefenn agas governans			256
rewlys on, bras ha byghan.

Gromersi dhy'hwi warbarth!
My a vynn kyns es dibarth
movya omma sertan tra,			260		
rag dader hag onester
dhe Veryasek, heb ahwer,
ow goes nessa.

Ni a vynn pur wir, kynsa			264
mones warbarth dhe dhybri.
Deun y'n palys dhe 'sedha,
bras ha byghan, pub huni.
Spenser, yw parys pub tra?		268
Lavar dhymm dell y'm kerri,
may hyllyn mos dhe livya,
ow lij gans y arlydhi.


Pub tra omma yw parys.			272
An arlydhi desedhys
bedhens genowgh, Meryasek.
Ni a gyrgh vytel y'n chi.					
Trompys, kleryons, hwythewgh hwi	276
lemmyn dhyn, fest lowenek.	

Ow arloedh lij a esa'				
omma pur wir an kynsa,
ha'w thas dheragdho ynwedh. 		280
Ha'm mamm ger yn penn an voes.
Orlyans, Dug a alloes,
esedhewgh omma perfeyth,
ha'n arlydhi, yo'nk ha loes,		284
rann a-rag, rann a-bervedh.

Gromersi, Meryasek hweg,
agas norter yw mar deg,
mayth owgh kerys gans lies		288
ha'gas manerow a bleg
keffrys dhe lettrys ha leg.
Parow dhywgh y'n bys nyns eus.

Ow lij kyng, bedhewgh meri		292
ynwedh oll an kevywi,
dugys, yurlys, marghogyon.
Ow thas, ha'w mamm a'm denas 				
omjershyewgh, my a'gas pys,		296
a leun golonn.

Gromersi, Meryasek hweg,
mar leun os a gortesi,
my a'th wra den galloesek,		300
trest a'm beus pur yredi,
my a woer py kevydh gwreg,
neb yw myrgh myghtern wordhi,
ha gensi y fydh tra deg -		304
maners, trevow, kastylli.
Dhe'th tus ha dhiso, mar pleg,
my a lever piw yw hi.

Gromersi, agan lij da!			308
Meur ras a wodhon nevra					
dhy'hwi a'gas bolonjedh.
Dhe greffa y fien ni
y vos maryes yredi				312
ha moghhes agan roweth.

Ni yw plesyes hag a vynn
bos rewlys dredhowgh sertan,
ha Meryasek kekeffrys:			316
ken dhe vlamya y fien.
Hwi yw penn agan eghenn,
governour, lij a veur ras.

Ow arloedh lij, dhywgh meur ras	320
dhymm a'gas bolonjedh da.
Ha na vewgh hwi displesys,
pysav a-ragowgh omma,
ow askusya,					324
hwi a'm tas ha'w mamm keffrys.
Ni vynna' omri dhe'n bys,
na demmedhi bynytha.

Taw dhymmo vy, Meryasek!			328
Ty a dhemmedh, ow mab hweg,
dhe neb arloedhes wordhi,
ha ni a vydh dhe greffa
der an maryaj bynytha,			332
hag oll dha linyeth devri.

Demmedhi mar ny wrava
tus a wra agan skornya.
Meryasek, na gows folneth.		336
Hwath bythkweyth y'n bys ma sur
akontys y feus flogh fur,
gwith dha hanow da rag meth!

Na gewsewgh ger war an bys		340			
bynytha ow demmedhi.
Dhe gen fordhow sur ow brys
yma settys yredi.

Pan fordhow yw an re na?			344
Meryasek, dhymm lavar.
Lemmyn mar mynnydh dotya
truedh via, ow mab ker.

Ny vynna' dre ras Yesu,			348			
my a lever, ow thas hweg.
Ow bolonjedh pur wir yw
rag gordhya Krist galloesek.
Bones sakrys marghek Dyw			352
a'n ordyr mar dhymm y pleg,			
bynytha hedra ven byw
my a garsa lowenek.				

Pan edhomm eus dhiso jy			356
a nagha roweth an bys?
Ha ty genys yredi
a-barth tas ha mamm keffrys
a'n goes ughel.				359a
Nyns yw worshyp dhe'th eghenn		360
dha gonsayt yn pur sertan.
Ow mab, preder fordhow gwell.

Ellas, ow mab Meryasek,
bythkweyth dha worra dhe skol!	364
Ty re'm grug vy moredhek.
A skians prest nyns eus ol				
ty dhe dhyski.
Ni a vydh skorn oll an pow.		368
Pyth a an tir ha'n trevow
eus dhyn ni heb falladow,
mar ny vynnydh demmedhi?

A das, gwrewgh Krist agas er,		372
bo ens i dhe'n goes nessa,
pyth ellens nevra ny'm deur:
gansa ny vynna' mellya.

My a grys sur, Meryasek,			376
nag o'ta re skiansek
gul erbynn dha das ha'th vamm.
Ny wonn pandr' wrussys yn skol;				
a dhader bydh nyns eus ol,		380
ow mab, ty dhe dhyski tamm.

Krist yndellma a lever:
ow sywa neb a vynna
forsakyens byghan ha meur,		384
tiryow, trevow an bys ma,
y das ha'y vamm,
y neshevin ha'y gothmans,
hag ev a wayn rohow kans			388
bys vynitha a'n bywnans

Warlergh Sen Luk
my a'n kyv lel					392
dhywgh y'n aweyl:
skrifys yw kepar dell y'n gwrug.

Pyraga na yll'ta jy
demmedhi omma y'n bys,			396
dell veu lies den wordhi,
ha gans i Dyw pur gerys?
Re'n sens yn nev,
genes yth ov displesys			400
gul dhe'th tus bones gesys,
kemmeres dughan ha grev!

Rag kerensa Krist a'n nev
my a vynn agas pysi				404
na gemmerra denvydh grev
na dughan a'm govis vy.

Koel orthiv vy, Meryasek
my a'th tesir dre dekter,		408
bo'neyl ty a'fydh edrek,				
open dhis my a lever.
Preder yn ta.
Dha das ha my, ni a yll
statya an tir, diogel,
mar mynnyn, dhe dhen arall,
na dheffo dhis bynytha.

Yn eur na avel begyer			416
ty a vydh sur heb ahwer
synsys y'n pow,
hag oll dha gerens blamys.
Ellas, mar pydhyn shamys!		420
Hwath preder a well fordhow.

Mar pydh stat dhe dhen arall
gwrys anodho diogel,
ow lij hweg, my yw plesys.		424			
Henna dhymmo ny wra grev.
Mar kalla' kavoes tir nev
fi dhe blos lustys an bys!

Meur a varth yw genev vy			428
pan fiydh rychys an bys.
Bywa pell ny yll'ta jy
heb pyth, na denvydh genys.
Dre rychys ha chevalri			432
den a vydh degemmerys
yn-bann yn mysk arlydhi,
ha gansa prest enorys,

der y byth gwrys den ryal		436
ha gorrys dhe'n stat ughel.
Pandra dal an boghosek?
Kyn fo bras y dhevedhyans
ev a dryg penn-noeth yn hons:		440
ny'n gwel an rych galloesek.

Na gewsewgh a jevalri:
bydh moy rychys ny'm deur mann:
toelys yw lies huni				444
der byth an bys yn sertan.

A Dhyves dell redyn ni
rych lowr o yn pub termyn.
Py'th eth y ena devri?			448
Dhe ifarn, dhe'n payn bilen.

Laser o den boghosek
a dhug lavur pur anhweg:
Abraham a'n ressevas,			452	
pan o marow, dhodho ev,
hag yn y askra, heb grev,
yn golowder a'n gwithas.			

Syrrys, kemmerewgh yn-bann.		456
Drog yw gene' dos omma.
A Meryasek, gwas bilen,
dar sopposya a wre'ta
den rych nevra					460
mones dhe'n nev da ny yll?
My a grys dotyes os vil			
ha muskegys re'm ena!

An skryptor leverel gwra			464
den rych dhe'n nev diogel,
maga feur hwel yw dhodho
mos avel kapel gorhel
der kraw naswydh.				468		
Henna gans y dhistrewi
a yll bos spedyes devri.
Yndella den rych bysi
dhe voghosogyon gwith ri			472
yn cheryta part a'th pyth.

Farwel, syrr Dug,
re Krist a'm gwrug
dha vab yw fol.				476
Ganso omwra	
ow herdh omma
gallas dhe goll, 
ha'm lavuryans.				480
Dha lehe nevra,
war ow ena,
my a'n kar yn ow bywnans.

Ow arloedh, dhy'hwi meur ras		484
ow provia dhodho dader.
Ellas ragos, ow mab ras!
Na vynnydh dre onester
bones rewlys.					488
Yma pennsevik an wlas
displesys pur wir genes,
dha das ha'th vamm keffrys.

Kynth owgh genev displesys,		492
yth yw oll a'm anvodh vy.
Trest a'm beus bos akordys
orth Yesu Krist a versi.
Agas bennathow keffrys,			496
tas ha mamm, dhymmo gwrewgh ri.
My a vynn mones uskis
hwath dhe dhyski dader moy.
Rag kerensa an Drynses			500
na demptyewgh vy dhe foli.

Ynter diwla Dyw a-vann,
ow mab, gwrav dha gemmynna.
Kemmer dha rewl dha honan:		504
gul nahen my ny alla':
ow bennath dhis!

Amen prest, ha'm bennath vy.
Ow mab, doro dhymm dha vay!		508
Moredhek ass ov devri
ow tiberth sur dhiworthis.

My yw epskop yn Breten
yn konteth gelwys Kernow.		512
Meur yw ow ras pub termyn:
kowetha dhymm yw tanow
parlet mar stout,
pryns war an vebyon lyenn.		516
Nyns eus yn Breten Vyghan
ow farow pur wir heb dout.

Syrr Epskop, dhywgh lowena!
Agas pysi y fynna'				520	
a ri dhymmo vy ordys.
Pronter bos my a garsa,
korf Yesu dh'y venystra
mar mynn ow dyskans servya		524
genowgh pan ven apposyes.

Wolkomm omma, Meryasek,
my re glywas, ow mab hweg,
ahanas kows meur dhader.			528
Ri dhis ordys my a vynn.				
Yn Hanow Yesu lemmyn
sakrys gene' bydhydh sur.
Krist roy dhis yn pub termyn		532
omwitha prest yn glander!

Bennath Dyw genowgh, tus 'vas!
My yw dall na yll gweles.
Rewgh dhymm agas alusyon!	536	
Ha ragowgh y hwrav pysi
dhe Krist Yesu a versi,
Selwador an Gristonyon.			

My yw ynwedh evredhek,			540
am eseli podrethek
gyllys yn gronn.
Skant lowr y halla' kerdhes.
My a pyssa kynweres				544	
dhiworthowgh a leun golonn.

Yesu Arloedh, my a'th pys,
gweres an den ma yw dall!
Yesu Krist, Myghtern glorius,		548
roy y syght dhodho heb fall!
Yesu Arloedh, leun a ras,
ynwedh saw an den arall.
Yesu Arloedh, Mab Gwyrghes,		552
diskwa dha alloes ryal
lemmyn omma.
In nomine Patris et Filii.
Vertu Krist re bo eli,			
A dus gwann dhywgh y'n tor' ma!

Krist Yesu dhis re'n tala!
My a wel lemmyn yn ta.
Bennigys dha bysadow			560
my a woer bones omma,
ha gloryes prest dha eryow!

Ha my yw sawys pur dheg,
neb a veu sur evredhek,			564
lies blydhen y'n bys ma.
Galar ny'm beus,
gras dhe Yesus
ha dhe'n den ma!			568
Episcopus Kernov
Meryasek, dhiso revrons!
Kerys gans Dyw a selwyans
gonn gwir lemmyn dha vo'ta.
My a'th pys, tryg genev vy,		572
ha sur nevra dhiso jy
my ny falla'.

Syrr Epskop, dhy'hwi meur gras
lavurya sur dhe gen wlas		576
avisyes ov alemma.
Bennath genowgh oll an sens
ha'n sansesow myns dell yns
ha'gas kompani bynytha!			580

Bennath Dyw dhis, Meryasek!
Ni a via lowenek
a mynnes omma tryga.
Erbynn dha vodh				584
dhyn ni ny goedh,
sur dha lettya.

Marners, dursoenno dhy'hwi!
Dhe Gernow mars ewgh devri		588
mones genowgh y karsen.
Dhe ri nameur my ny'm beus,
saw my a bys Krist Yesus
dh'agas sokra pub termyn.		592

Wolkomm os genen, dremas.
Ni a'th worr dhe Benn an Wlas,
dre vodh Dyw, kyn penn seythun.
Deus a-bervedh omma skon			596
ha'w marners, tennewgh dison
an goel dhymm yn-bann lemmyn!

Ottava fast bys y'n topp.
Now mata, make fast the rop.		600
Yma an gwyns ow hwytha,
ha'n mor ow trehevel fol.
My a grys kellys on oll
ha beudhys pur wir omma.			604

A go-ni pan ven genys!
Warbarth ni a vydh kellys!
Ens pub dhe yes dh'y gila.
Nyns eus omma forth nahen.		608
Ahanan ny vyw unn den.
Tru, go-ni, dos dhe'n plit ma!

A bedhewgh a gonfort da!
Krist agan gweres a wra,			612
ha my a vynn y bysi,
mar pe y vodh yndella

na wrella den peryllya
yn tir na mor y'n bys ma			616
mar kria war Krist ha my.

Meryasek, gordhys re bi!
Dredhos oll sawys on ni
a beryll sur y'n tor' ma.		620
Ke jy yn tir, A dhremas,
Yn Kernow; dhe Yesu gras,
dhe'th tesir ty re dheuva.

Dhe Yesu re bo grassyes!			624
Dhe bow astranj devedhys
my yw omma.
Kerdhes yn tir my a vynn,
Yesu Arloedh, kuv kolonn,		628
dhe dyller da re'm gedyo,
gordhya Krist ker may hallen,
ha'n Wyrghes flour, Maria!

Devedhys ov yn tiredh,			632
he skwith my yw ow kerdhes.
Maria, mamm ha maghteth,
maras eus dhis chi na plas
ogas omma,					636
gwra ow gedya vy bys di,
rag meur y karsen devri
guthyl dhymmo oratri
yn herwydh chi Maria.			640
Densa, lowena dhy'hwi!
Pana japel yw henna?

My a lever dhis dison.
Chapel Maria Kammbronn,			644
gelwys yw an keth chi na.
A by le y'n govynnydh?
Lavar henna dhymmo hwath
A goweth da.					648

A Vreten sur dhe'n pow ma
dres an mor my re dheuva
dell vynnas Dyw ow dyski.
Hag omma gul my a vynn			652
ryb chapel Maria Wynn,
dhymm oratri.
Eus dowr omma yn ogas?
Rag nevra nahen diwes			656
nyns eus y'm ganow devri.

Dowr yw meur a skant omma.
Res yw pols da alemma
mones sertan dh'y gyrghes.		660
Kor'v bo gwin a kaffen vy,
dowr ny evsen yredi,			
na ny via rag ow les.

North-est dhe'n chapel omma		664
my a vynn mos dhe wandra,
dowr dhymmo sur rag hwilas.
Yesu, Arloedh, my a'th pys,
Yesu, gront dowr a verr spys,		668		
Yesu, dhymmo der dha ras
dell wrussys kyns dhe Moyses				
a'n men kales.

Densa, bennigys re bi,			672
dowr omma ow tri dhyn ni
mar deg dh'agan konfortya!
Kerys os pur wir gans Dyw,
prevys open omma yw			676			
dheragon y'n tyller ma.

A Dhyw, ellas, pandr' wrama?
Lader kleves dhymm yma,
a vydh gelwys an seson.			680
Ganso my a'm bydh shorys
pub dydh, nans yw lies mis.
Rag payn faynt yw ow holonn.

My yw evredhek heb fall --		684
Dyw dhymm assa via mall
a pena marow a'n bys!
Yma trygys yn Kammbronn
den ow kul merklys dison.		688
Gwell yw dhyn mos di uskis
ha'y bysi a leun golonn
dhyn nini guthyl gweres.

Lowena dhis, Meryasek!			692
Ni yw dew dhen voghosek,
my grevyes gans an fevyr,
ha'n keth den ma sur yw mans.
Naneyl sosten na pygans			696
ny yllyn dendil dhe wir.
Gwra gweres dhyn ni diblans
rag kerensa Yesu ker.

Yesu, Arloedh nev ha'n bys		700
yeghes dhy'hwi re wronttyo!
Yesu, Arloedh, my a'th pys
lemmyn saw an keth tus ma!
Maria, mamm leun a ras			704
pys dhe'th Vab Arloedh ragdha.
Maria, mamm ha gwyrghes,
gweres, ow pysi gene'!	
Sevewgh yn-bann, a dus vas,		708
fatel omglywowgh omma?

Gordhyans dhe Krist! My yw saw.
Yagh yw ow horf ha'm garrow.
Kerdhes heb grev my a yll.		712		

Ha my yw yagh dhe Krist gras!
Meryasek hweg, leun a ras,
fortun Dyw dhodho ny fyll.
Dh'y wordhya ni yw synsys,		716
hag a vynn, awos peryll.

Grassewgh dhe Krist, a dus vas,
a-der travydh dhymmo vy.
Omma lemmyn fondya plas			720
dre vodh Yesu a versi, 
sur my a vynn.
A-wosa hemma eglos,
dhe wordhya Krist dydh ha nos,	724
y fydh omma dhe'm porpos,
ryb chapel Maria Wynn.

Ellas, ellas, pandr' wrama?
Yn ow fas koedhys yma			728
kleves euthek, ny'm kar den.
Yn Kammbronn my re glywas
yma prest unn medhek bras
ow sawya tus yn sertan.			732
My a vynn mos dhe viras	
gul gweres dhymmo mar mynn.

Lowena dhis, Meryasek,
dhymmo vy, den boghosek,			736
awos Krist lemmyn gweres!
Yn ow fas kleves yma,
ma na gar tus an bys ma,
neb lies sur ow gweles.			740

Arloedh nev re'th weresso!					
Naamam kyns es hemma
a sawyas a'n kleves meur.
Gans dowr y hwrav dha wolghi:		744
Yesu Krist, Dyw a versi,
dhe'th weres mar teuth an eur.		

Ty, dhen, gyllydh bos lowen.
Sawys teg os yn sertan,			748
gras e dhe Meryasek hweg.
Rag ev yw lenwys a ras,
ha kerys gans Dyw a ras,
dell welyn, lettrys ha leg.		752

Meryasek, dhy'hwi meur gras!
My a bys Krist leun a ras
y'n nev dhy'hwi re'n tallo,
ha'n Wyrghes Maria splann.		756
Dyw, ass eus lies den gwann
sawys genowgh y'n bys ma.

Tewdar my a vydh gelwys,
arloedh regnyes yn Kernow.		760	
May fo Mahum enorys
ow charj yw heb falladow,
ogas ha pell.
Pynag a wortthyo ken dyw			764
i a's tevydh paynys glew,			
hag ynwedh mernans kruel.

Hayl dhywgh, syrr arloedh Tewdar!
Yma gene' nowodhow,				768		
saw ny vedha' sur heb mar				
y gewsel dhywgh gans ganow
na vedha' nes.						
Dell wonn yn ta,				772
war ow ena,
ny vydh ow les.						

P'yw an jowl eus hwarvedhys?
Lavar dhymmo, ty lorden.			776
Ay, kows, ty fals negedhys!
Dar! ny glyw an plos jowdyn.
Kows unnweyth, ty vodharek!
Kows! meschyf y'th vryansenn!		
Ay, kows, ty mab mollothek!
An jowl re bo dha worfenn!

Yma omma yn Pennwydh,
nebes a west dhe Karn Bre,		784	
unn pronter ow kuthyl gweyth,
sawya tus dall y'n bys ma,
bodhar ha mans,
ha pub kleves oll y'n bys.		788
A Dhyw ny vynn bos kewsys,
ma's a Krist a dhug mernans.
Pan o marow, dasserghys,
yn-medh ev, beu dhe vywnans.		792	

Out, go-vy, rag galarow!
Py doll an jowl yth ama?
Out, go-vy, na veuv marow
kyns dos a dorr ow dama!			796
Go-vy rag sham!
Soudoryon, deun alemma
may hallen ganso rekna.
The develys name!				800

Ow arloedh, genowgh ni a.
My re glywas a'n den na,
nans yw misyow tremenys.
Tus dall ev a wra sawya,			804
ha tus vodhar magata,
ynwedh gul dhedha klywes.

Tewdar, dhywgh my a lever
an keth den na gwrys yw meur		808
pur wir y'n pow.
Mar ny vydh e chastyes		
a Vahum ny vydh synsys
moy es ki heb falladow.			812

Deun ni yn kerdh
gans meur a nerth,
ow marghogyon.
Pyma trygys?					816
Dhymm leverys
bedhens dison.

Sur my a'n gwel,
arloedh ryal,					820
enos y'n plen.
Mes a'n chapel
pur dhiogel
dos a wra len.					824

Ty bacheler, trel war-tu ma!
Dha hanow dhymm lavar e		
kwykk, ha'th kryjyans.
Godhvos henna					828
sur a vynna',			
ha'th tevedhyans.

Meryasek yw ow hanow,
sevys a lin Konany.				832
Yn Krist Yesu karadow
yth esov prest ow krysi.
Y vos lel Dyw
genys a'y vamm Maria,			836
ha hi maghteth a'y wosa;
hemma ow kryjyans yth yw.

Sevys os a woes wordhi.
Meryasek, bydh avisyes,			840
rag dout kavoes vileni
na gows tra na veu gwelys,
my a lever.
Erbynn reson yw y'n bys,			844
heb has gorreyth, dhymmo krys,
bones flogh vydh konsevyes
yn brys benyn, heb ahwer.

Nyns esos owth attendya			848			
an lagha dell via res,
omma a'n enesigva						
a Yesu Krist war an bys,
ha'y Basshyon ker.				852		
Avel howl der weder a
heb y derri dell wels'ta,
yndella Krist a-wartha
a dheuth yn brys Maria			856
heb mostya junt vydh yn sur.			
Der an Spyrys Sans kerra
konsevyes y feu dhe wir.

Na hwila gene' flattra.			860		
Kyn fes nevra ow klattra
dhe Yesu yth esa tas
maga lel avel y vamm.
Nyns eus ger gwir malbew damm		864
hwath yn oll dha dherivas.				

Dyw a-vann prest o y das.
A kodhves y attendya!
Rag prena Adam ha'y has			868
dos y fynnas dhe'n bys ma.
Mernans tynn ev a borthas:
enev mab-den gwrug sawya
esa yn kolmenn Satnas.			872
Ev a's dros dhe lowena.

Mars o Dyw a-vann y das
my a lever, Meryasek,
ev a allsa der y ras			876
selwel rych ha boghosek,
heb bos marow.
A'th terivas sham yth yw!
Pan edhomm o dhe Vab Dyw			880
bos ledhys avel karow?

Der begh Adam agan tas
ev ha'y linyeth o dampnys,
saw an Dywses a vynnas			884			
arta y vones prenys
dhe salvashyon.				
An Mab a veu konsevyes			
ha denses a gemmeras,			888
rag na ylli an Dywses			
godha' passhyon.			

Ny dheu les a'gan argya,
kyn fen ni omma vythkweyth.		892			
Meryasek, Krist denagh e					
ha dha gothman my a vydh
may fo gwelys.
Epskop wordhi my a'th hwra,		896
chyf rewler oll a'n pow ma.	
Namoy my ny dhesirya'
ma's gordhya Mahum pup-prys.

Yma gwell fordh es honna:		900
gwra dhejy Krist ker gordhya,
ken maner kellys os sur.

Unn ger na gampoell a Grist,
ha mar kwredh my a'th hwra trist.	904
Hwath koel orthiv ha bydh fur.
Rag pan dheffen ha mos fol
an jowl a dheu mes a'y doll
kyns es ow reudhi pur wir.	908
Drog yw gene',
war ow ena,
Meryasek hweg,
gul dhis ma's da.				912
Ha gordhyans gwra
dhe'm dywow teg.		

Dhe'th tywow tri milweyth fi!
Rag sur dewolow yns i.			916
Ny's gordhyav vy bynytha.
Orthiv na hwila pyteth,
nagh i mar mynnydh bos vas.
Fol os mar trestydh ynna.		920

Out warnas, ty fals jogler,
defia ow dywow flour!
Ty a greg y'n kloghbrennyer,
rag peryll pryns hag emp'rour,	924
omma dhe fol.
Dhe voy nevra my a'th kas.
Outlayer fiys a'th wlas.
Kows unn ger erbynn ow ras		928
ha ty a'n oel.

My yw emp'our
ha governour,
konkerrour tir,				932
arloedh wordhi,
meur ow maystri,
godhvedh ha mir!

Taw dhymmo vy! Dha glapp syns!	936
Spena a wredh meur a wyns
omma sur yn sevureth.	
Gwell yw dhis bos Kristyon,
gordhya Krist a leun golonn,		940
ha my lemmyn a'th vesydh.

Out, go-vy, gesewgh dhymm spas
alemma kwykk rag fia.
Deuva an jowl dherag ow fas		944	
dhe vynnes ow besydhya!
Marow ov yn kres an plas
nep-pell mar trygav omma.
Mahum, darbar hardigras			948
dhe neb a wrug ow throbla!

Tormentorys, dewgh y'n plen.
Tormentorys, mars owgh len,
tormentorys, dewgh dhymm skon!	952
Ay, ay, ay, dar, na wrewgh vri?
Res yw aga herghes i
pan yw mogh oll ow dughan.
Hou, hou, pyth esowgh, matys?		956
Y besherew your patis!
			
Pandr'a wren ni, dar, nappya?
Ay, ny'm klywewgh ow kelwel?
Tannewgh hansel kyns sevel.		960	
Go to, dallethewgh frappya!

Syrr, arloedh, na gronk namoy,
ha lavar dha vodh dhyn ni:
ni a'n gwra pur dhiogel.			964

Ewgh dhymmo bys yn Kammbronn
a west dhe Garn Bre, dison.
Ena hwi a gyv yn lel
gwas owth erya: heb kwestyon,		968		
esel yw ev dhe'n tebel el.

Meryasek yth yw gelwys:
yn Krist yma ow krysi.
Genowgh hwi bedhens sesyes,		972
gwrewgh y dormentya bysi.
Krist mar ny vydh deneghys,
pegh dhe'n horsen truesi!
Genowgh kyn fova ledhys,			976
my a'gas menten devri.

Arloedh, henna ni a wra.
Desempis deun alemma.
Aspiens peub a'y gwartron.		980
My a'gas ged, re'm ena,
pur uskis bys yn Kammbronn.

Dhe'n Arloeth re bo grassyes!
Dre vesyon yth ov gwarnys		984
mayth ellen mes a’n pow ma
arta dhe Vreten uskis,	
ha'n fals Tewdar avodya.
An porpos yw ervirys			988
hwath ev a fyll anodho.

Omma my re fondyas plas
ryb Maria a Gammbronn.	
Yesu Krist, darbar dha ras		992
y'n keth chi ma pub seson,
may fo prest an Drynses Tas
ynno enorys dison,
ha Maria,						996
ha'n sakraments seyth	
keffrys goel ha gweyth
menystrys wosa hemma.

Grevons ha kleves seson,			1000
mara'n jevydh lel Grystyon,
ha'w remembra y'n plas ma,
Yesu, Arloedh, kuv kolonn,
y revons gwra sewajya.			1004

Ynwedh an dowr a'w fenten
rag den varyes yn sertan
pysav may fo ev eli					
dh'y dhri arta dh'y skians.		1008
Yesu, Arloedh a selwyans,
gront hemma der dha versi.

Ow bennath genes, A blas!
Res yw 'vodya a veur spas,		1012
ogas yma ow envi.
My a vynn gwitha dhe'n woen
hag omma powes dison
yn-dann an garrek devri.			1016

A wels'ta jy Meryasek?
Yn Kammbronn an lagasek
nyns usi ev malbew damm.

Bynner re gyffi dha goen!		1020
Gallas ev yn-mes dhe'n woen.
Re'n jeffo molleth y vamm!

Aspien orth an bushys
hag orth an garrek keffrys.		1024
Maras eth e dhe gudha				
gas e, ny vynn bos kevys.			
Deun ni dhe dre alemma.

Py doll an jowl yth eth-a?		1028
Tewdar mes y skians a
pan glyw e y vos skapys.

Avisyens ev a henna
praga na wrug y sesya			1032
orth y anow pan gewsis.

Hayl, Tewdar yn agas tour!
Meryasek a'n pow ma dour
gallas: ni ny wodhon ken.		1036
Yn trevow hag yn goenyow
ni re'n hwilas sur, heb wow.
Annodho kows ny woer den.

Out! Go-vy! Harow, harow!		1040
A'n pow mars yw-a fiys.
Ny vynnsen, heb falladow,
awos diw rann pyth an bys
na vynnsen nes!				1044
A, pennow medhow,
out yn ow dydhyow
kriav warnowgh ladron dreus!

Ay, Tewdar, ke war dha gamm,		1048
molleth Dyw dhe vab dha vamm!
Pyraga na'n gwith'ta jy
pan eses ganso ow kows?
Ny vynn y Dhyw ev, heb flows		1052
orto kavoes bileni.

Yw hemma oll an konfort
a'm bedha diworthowgh hwi?
Ay syrrys, yma dhywgh sport		1056
pan eus dughan dhymmo vy.
Wel, wel, na fors!
Re Appolyn, ow dyw splann,
kyns diberth ny hwarth ma's rann,	1060
my a be dhe'n hobihors,
ha'y gowetha.
Have that peswar lorel,
hag arta perthewgh kov gwell		1064
pandr' wrellen dhe gommondya.			

Dhe Yesu re bo grassyes!
Omma my re bowesas
pur wir yn-dann an men ma.		1068
Ow envi yn kerdh galsons.
Ow metya bydh ny allsons.
Dyw a vynnas yndella.
Karrek Veryasek homma			1072
gelwys vydh wosa hemma.

My a vynn synsi dhe'n mor
dhe hwilas dhymmo trumach.
Dursoenno dhywgh, mester flour,	1076
Dyw re wittho orth damaj
agas lester!
Mar mynnowgh mos dhe Vreten,
my a byssa pur sertan			1080
mones genowgh heb ahwer.

Ty a havalsa dremas.
Deus yn Hanow Dyw an Tas,
lemmyn a-berveth genen.			1084
Tenn an goel yn-bann, mata.
An gwyns dh'agan kors deuva,
kowal ni a wel Breten.			

Tremenys yw diogel				1088
lemmyn genen an chanel.
Mey fe, homm yw speda deg.
Devedhys on bys yn tir.
Lemmyn kwykk dh'agas desir		1092
gwrewgh hwi londya, Meryasek.
An men re wrug ynklinya
yn tir rag dha resseva.
Gras dhe Yesu galloesek!			1096

Dyw re'n tallo dhywgh, tus vas,
Arloedh Yesu, leun a ras,
re'm gettyo y'n fordh wella.
Dhe'm neshevin maras av,			1100
gansa temptyes y fydhav
troha ha lust an bys ma.

Dremas, bydh war pyth ylli.
Bleydh bras y'n for' na devri		1104
pur wir yma.
Mara teu yn dha ogas
ev a wra skoellya dha woes.
Ellas, ottava ena!				1108

Best, dhis my a worhemmynn
dhymmo na wrelli dregynn
na dhe Grystyon bynytha.
Na gemmer own vydh, dremas.		1112
Dh'y handla sur ev a'm gas.
Mir, pur hwar yn kettellma
ow sywya ev a lavas:
trespass vydh ny wra profya.		1116

Sur, ty yw den bennigys!
Lies den ev re ladhas
ha fleghes prest y'n pow ma.
Dhiso jy synsys ass on.			1120
Ottava kepar hag oen
a vo dov orth dha sywya.

Gul trespass dhymm ny profyas,
nag ev ny'n jevydh dregynn.		1124
Yn Hanow Krist, Mab Gwyrghes,
dhis, best, my a worhemmynn
mos dhe'n gwylvos.
Gans mab-den na wra mellya		1128
nevra a-wosa hemma.
A-barth Yesu a-wartha
y'th fordh gwra mos.

My a vynn mos dhe'n gwylvos		1132
ena ermit pur wir bos,
may hallen gordhya ow Dyw,
na ven temptys
gans tus an bys				1136
hedra ven byw.

Omma sur ryb an kastell
gelwys Pontelyne devri
war an menedh diogel			1140
hag orth an ryver surly
a Josselyne
chapel guthyl my a vynn
rag gordhya Maria Wynn,			1144
kynth yw tyller gwyls ha yeyn.
Gordhyans dhe Krist Mab Maghteth!
Mil pas sur yw an menydh
dhiworth an grond byttiwedh.		1148
Dyw a'm gweres!
Ow chi fondya
sur, ha grondya
mynnav uskis					1152.

Drefenn ow bos korf heb par,
ha doutys gans an bobel,
ow hanow yn hwir heb mar
yw Costyntyn the nobil,			1156
emperour wordhi,
mab dhe'n vyghternes Helen,
neb yw penn oll y eghenn
dell glywas lies huni.			1160

Yma y'n pow fals kryjyans
ow kul dhymm anger an jowl.
Mar tur nep-pell ow bywnans
my a's temper, by my sovle,		1164
hag a's gorr oll dhe'n mernans
der iselder payn ha mewl.
My re ladhas lies kans,
hag yndella yw ow thowl			1168
hwath diswul moy.
Tormentorys, gwesyon fol,
tormentorys, dewgh dhymm oll
a-barth Mahum ha Soli.			1172

Hayl Kostenten the nobil!		1172a
Dell on ni dha lel bobel			
devedhys yth on warbarth.
Rag enor dhis ha gordhyans
bynytha dha eskerens,
mara's kevyn, sur ny hwarth.

Wolkomm, knyghtis euerych on!					
Res yw dhy'hwi lavurya
rag chastya an Kristonyon		1180
dres oll wlas Rom alemma.		
Myns a grys yn Mab Maryon
der bayn gwrewgh aga ladha.
Bydh na dhoutyewgh dampnashyon.	1184
My a'gas menten nevra.

Ny dhoutyn peryll na pegh.
Yma debron dhe'm dhiw vregh
mar bell ow bos ow powes			1188
heb moldra an Gristonyon.
Or'newgh dhyn ni soudoryon
na garro sevel yn kres!	

Tus arvow genowgh yth a			1192
dew kans pur wir alemma.
Gwaytyewgh ombrevi manly,
dhe'n Gristonyon skoellya goes,
na sparyewgh yowynk na loes		1196
eskerens ow dyw Soli

Na wren pur wir Kostyntyn.
I a's tevydh torment tynn,
myns a wordh Krist an brybour.	1200
Deun yn kerdh skon, kowetha!
Peub a'y du gwrens aspia
ow kwandra mars eus traytour.

My a wel enos dew was.			1204
Sur orth fismens aga fas
Kristonyon yth havalsens.
Syrrys, leverewgh dhyn ni
pana gryjyans eus dhy'hwi		1208
omma skon war bayn mernans.

Yn Krist Yesu ni a grys.
Awos own a dhen y'n bys
ny forsakyn y hanow.			1212
Neb na grysso yndella
dhe bayn ifarn sur yth a,
dhe dorment pan vo marow.

Out warnas, ty blos brathki!		1216
Na hanow Krist dheragon ni,
ha mar kwredh y'fydh mernans.
Rag diswul Kristonyon
dannvenys gans Kostenten			1220
ni yw dhe'n pow ma diblans.

Awos own a Kostenten
nag a baynys neb termyn
Yesu ny wren denagha.			1224
Dhyn ni mar kwredh vileni
Krist, yw penn an arlydhi,
a wra agas akwitya?

Ty horsen, a'gan brag ni,		1228
dhis milweyth ha dhe Krist fi!
Denagh uskis y hanow.
Gordh kwykk Yovyn ha Soli
bo ty a verow yredy				1232
omma dre baynys garow.

Gwell yw genen ni merwel
es gordhya dewl diogel.
Y'n bys na yw gwrys Apol.		1236		
Tru a Dhyw ass owgh gokki
na wordhyowgh Krist a versi,
a dhug mernans ragon oll!

Rag kows geryow mar vilen		1240
yn kloghprennyer pur sertan
omma y fydhydh kregys.
Ynwedh an traytour arall
ryb dha skoedh kepar ha gal		1244
genev vy a vydh hangys.

Maria, Myghternes nev,	
Maria, a'gan enev	
pys ma'n jeffo salvashyon.		1248			
A bobel emskemunys						
remembrowgh agas spyrys
rag dout kavoes dampnashyon!			

Taw, gas dhymm dhe ombrena.		1252
P'eur a wels'ta war an ke
gesys y'n bys ma enev?	
Kyn fo porthow nev deges
hwath ifarn a vydh a-les.		1256
Pyneyl ellen fors ny wrav.

Yesu, Arloedh, kuv kolonn,
Yesu, gront dhyn salvashyon,
rag omma res yw merwel.			1260
Bennigys re bo an prys!
Yesu dhiso ow spyrys
my a gemmynn diogel.		

Lemmyn pan usons yn krog			1264
uskis moghhen aga drog.
Deun dredha gans kledhedhyow
a'n tenewen dh'y gila.
Mar wir an jowl re's pyllo!		1268
Hemma, ottava, marow.

Der y gila my a res.
Ny gara' sevel yn kres.
Ottahi der y bottys!			1272
My a'n fols a-dreus dhe'n penn	
may teffo y ympynnyon		
ha 'skynnya avel mottys.	

Parys on ni dhe wul drog:		1276
neb na vo re'n jeffo krog!
Koedhys dhe'n dor ottensi!
Aga korf warbarth yw trogh:
dyghtys yns kepar ha brogh		1280
a vo skwerdys gans milgi.

Nevra koskor ongrassyes
menowgh a wra bostow bras
neb tebel dorn pan vo gwrys.		1284
Ma's happ drog orthowgh a 'skynn.
Gasa farwel my a vynn.
Mollath Dyw y'n gowethas.

Ow eledh gwynn avel gwrys!		1288
An enevow mertherys
drewgh hwi skon dhe lowena.
Rag aga lavur y'n bys
grontys yw dh'aga spyrys			1292
an joy a dhur bys nevra.

Yesu, dha vodh a vydh gwrys.
Neb yw y'n bys mertherys
i a dheu dhe lowena.			1296
Dell yw dhyn ni kommondys
lel pub eur oll y fydh gwrys,
hag y tegoedh yndella.

A enevow mertherys,				1300
joy nev yma dhywgh grontys
gans Krist Yesu a-wartha.
Drefenn an torment y'n bys
dh'agas korfow re beu gwrys		1304
hwi a'gas bydh lowena.

Out! deun yn kerdh, kowetha!
dhe neb henji rag kudha,
ken warbarth yth on leskys.		1308
Yn nes, re'm karadewder,
yma koedhys golowder
dredho mayth ov amovys.	

Kevewgh kres, uvel ha klor
yn Hanow Dyw, dh'y lawa
neb a formyas nev ha nor,
y'n bys ma gans y dhiwla,
mab den a bri.					1316
Tas ha mab ha Spyrys Sans,
tri ferson hag unn substans,
henna yw an lel kryjyans,
dell dhysk sans Eglos dhyn ni.	1324

Lemmyn warbarth, ow fleghes,
ni a vynn mos alemma
dhe ynkleudhyas an dus vas
eus mertherys dell glywa'		1324
gans drog bobel.			
Tus an emp'our Costenten
gasa Kristyon byw ny vynn
y'n pow ma, pur dhiogel.			1328

Silvester, agan tas hweg,
Yesu, Arloedh galloesek,
pub eur re'gan gweresso!
Ottomma an dus varow:			1332
gorren i skon yn bedhow,
ha fien kwykk alemma.

Lemmyn, pan usons y'n bedh,
Yesu Krist, penn an eledh,		1336
gorwith aga enevow!
Ni a vynn pols avodya,
mara kyllyn omwitha
orth Kostentyn y'n tor' ma,		1340
ken ganso bydhyn marow.

Dhe'n menydh a Seraptyn
mones pur wir ni a vynn:
yn Rom dhyn ny dal tryga.		1344		
Gene', ow mebyon lyenn,
dewgh lemmyn, bras ha byghan,
mar kyllyn pols omwitha.

Hayl, syrr arloedh Kostynten!		1348
Kristonyon marow genen
yma sur neb tri ugens.
Rann kregys, rann dibennys,
rann orth lostow mergh draylys,	1352
rann leskys yn tan diblans.

Ewgh dhe dre, ow soudoryon,
an jowl dh'agas kovia!
Yma orthiv lovryjyon			1356
koedhys, ha ny wonn fatla.
Ellas, ellas!
Yth oma gyllys leper,
dell lever pub oll, hager,			1360
ny gar den gweles ow fas.

A go-vy, pandra yw gwell
orthiv lemmyn dhe vos gwrys?
A, my re beu re gruel			1364
orth Kristonyon, my a grys.
A dekter rychys, farwel!
Nebes joy a'm beus a'n bys.
Mynnsen stag omma merwel:		1368
yn mysk tus na ven gwelys.

Dannvenewgh dhe'n epskobow
ha'n dhoktours bras dos omma.
I a lever der lyvrow			1372
mars eus sawment y'n bys ma
orth an kleves.
Rag i yw kalkoryon vras;
ha na berthewgh own y'n kas:		1376
dhe'n dises i a weres.

Messejer, a-dhesempis
kyrgh dhymm an epskop omma,
ha'n doktour bras kekeffrys,		1380
yw gelwys flour an bys ma
sur yn klerji.
Mar kodhons dhymm leverel
bos neb gweres diogel			1384
orth an kleves a'm beus vy.

Hayl, syrr emperour Kostentyn!
Omma yth esov parys
rag lavurya pur ylyn			1388
alemma yn dha negys.
Ny wrav strechya.
An epskop ha'n doktour flour
my a's kyrgh uskis dhe'th tour.	1392
Mos a wrav yn unn drettya.

Hayl, syrr epskop yn dha dour!
Hayl ynwedh dhy'hwi, Doktour!
Metyes da owgh yn unn chi.		1396
Dhe Kostenten res yw dos.
Prederewgh yn ta kyn' mos.
Gorthybow fur res yw ri.

Wolkomm, messejer ylyn,			1400
os omma war ow ena.
Pandr'a hwer dhe Kostyntyn?
Dar, nyns usi yn poynt da.
Lavar dhyn ni,					1404
maras yw-a diskrassyes,
mayn dredhon a vydh kevys
may fo pur lowen devri.

Mal! Ott ena bargen da,			1408
messejer hweg,
lavar dhymmo, yn prys da,
dhe'n emper' teg
pandr' eus hwyrvys.				1412

Klav diberthys ev yw sur
ny welis yn bys nameur
denvydh dell ywa dyghtyes.

A, haha, my a wodhya.			1416
Bacheler Yenkyn, yn prys da,
hedh ow lyver a fisek,
dog hi yn-dann dha gasel,
ha gwra dhejy ow gormel			1420
ow bos fisyshyen konnek.

Rag esya an pedrennow,
ha rag stoppya terthennow,
yma dhy'hwi fortun teg.			1424
A kaffewgh sur benewenn
pols ryb agas tenewen
hwi a brovsa den konnek.

Gordhyans	 y'n se				1428
ha lowena
dhywgh, arloedh gwlas!
Omma hware,
ni re dheuva					1432
gans an gannas.

A wolkomm, syrr epskop flour!
Wolkomm ynwedh syrr Doktour!
Dewgh yn-bann, my a'gas pys.		1436
Ow kleves prest hwi a wel:
nyns yw grevons yn-dann gel:
a wodhowgh gul dhymm gweres?

Mynnav gweles agas dowr			1440
hag y'n eur na an emp'our
a'n jevydh gorthyp y'n kas.

My a brederis henna.
Y urin otta omma:				1444
towl yn dha weder glas.

Hoc vrinum malorum	
et nimis rubiorum,
aha, my a woer yn ta.			1448
Deus omma bacheler Yenkyn,	
mir war-vann, dreva dha vin!
Ay lok up byscherev tha!

Anodho na gemmer gloes			1452
kynth eus ganso sawer poes.
Gorr dhodho nes dha frigow.
Hemm yw mater tykkli.
Lemmyn my a woer devri			1456
pandra yw an klevesow.

Pandr'a vynnowgh dhymm dhe ri,
ha sawys pur yredi
Kostentyn, bydhowgh gene'?		1460
Dre weres ow dyw Soli				
my a vynn gul drynk dhy'hwi,
mar kaffav stoff dhe brena.			

Tann, otomma dhis deg peuns!		1464
Y'n dalleth an re ma syns.
Gwra vy saw hag y fydh gwell
bynytha yn dha vywnans.
My a'th wra parlet ughel.		1468

Mal, an re ma a wra les!
My a vynn pysi kummyas
rag mones dre.
Arta my a dheu dydh Yow			1472
omma dhywgh gans diwosow
a wrello agas sawya.

Re'm fay ny allav pargh bys								
Tekka pemont, nans yw oes.		1476
Re dyw Soli ny'm darva.
Saw malbew damm a wonn vy
gweres dha gleves devri.
Byttiwedh res yw bywa.			1480
Mar ny weres falsuri
fisyshyen ny dherev nevra.

My ny wonn gwell losowenn
y'n bys ma rag fisyshyen,		1484
by my troyth, es dell yw gow.

Epskop, pandr'a leverydh?
Ny wonn eus medhygieth
a'm gwrello saw der lyvrow.		1488

Nag eus, arloedh, re'm lowta.
My re beu sur ow studhya
yn lyvrow nans yw trymis
Hwi ny vydhowgh saw nevra		1492
marnas golghys y'n bys ma
a vewgh hwi pur wir yn goes.

Ni re beu ow studhya sur.
A pewgh golghys dre woes pur		1496
hwi a fia teg sawys,
ha bynytha ken maner,
dell gews dhyn ni an lyver,
ny yllowgh bones yaghhes.		1500

Pana woes a vydh henna?
Na sparyewgh best y'n bys ma
mara kylla bos kevys.
Edhommek my a via				1504
dell welowgh dhe vos sawys.

Ny dal dhodho bos goes best.
Fleghes porres yw dhywgh fest
dhe guntell dres oll an pow,		1508
ha speshly re ow tena.		
Goes glan yma dhe'n re na
a dremen pub eliow.		
Gwrewgh hwi badh y'n likour na	1512
hag y fydhowgh pur salow.

Dannvenewgh soudrys y'n pow
dhe guntell an fleghigow,
ya, nomber a dri mil,			1516
ha'n re na bedhens ledhys,
ha'ga goes pur ysawys				
teg ha glan yn unn vessel.
Pan vowgh yn henna golghys		1520
yth ewgh gwynn avel krystal.		


Hemm yw tra a yll bos gwrys.
Tormentorys, desempis,
tormentorys skon dhymm dewgh!		1524
Tormentorys, gans meur gris,
tormentorys, difunewgh!

Hayl, ow arloedh Kostentyn!
Kekeffrys gal ha bryntin,		1528
omma yth on devedhys.
Dell grysav, awos gul da
ny wrussowgh agan kria:
na dhy'hwi nyns o usyes.			1532					

Ewgh dhymmo dres oll an pow,
keffrys Rom ha Lumbardy,
kuntellewgh an fleghigow
a vo pur sertan a-ji			1536
dhe deyr blydhen.
Dens omma ha'ga mammow
tri mil orth nyver heb wow --
nyns eus fors kyn fens kans moy.	1540

Ens pub oll yn y gwartron.
Parsel tus arvow sertan
yntredhowgh rennys a vydh.
Neb a guntell an moyha			1544
a'n jevydh an gras brassa,
ya, ha reward perfeyth.

Arloedh, dha vodh a vydh gwrys.
Kwartron meni desempis			1548
dewgh genev vy alemma.
Benyn, gans dha flogh byghan
ha'th kentrevoges sertan
treusewgh kwykk dhe Costentyn,	1552 
bo my a'gas ladh omma.

Nans eus dhymm hwegh ugens flogh!
Dihwans dhe'n emp'our treusewgh
may hallons bos diwoesys			1556
kepar ha porghell bo leugh.
Lemmyn soudoryon, waryewgh
na skappyo benyn y'n bys.

Kuntellys gene' yma				1560
eth ugens flogh re'm ena!
Lowr yw henna dhe'm part vy.
Serrys yw aga mammow.
Pan vo an re ma marow			1564
hwegennow ni a wra moy.

Hayl, Costentyn yn dha dour.
Lavuryes rag dha blesour
a-dro y'n pow my re beu.			1568
Otomma nownsek kans flogh!
Y fydh sur kolonnow trogh
pan weller aga ladha.

Kostentyn, devedhys dre			1572
my yw, hag yma gene'
hwegh kans flogh ynwedh y tug.
Parys dh'aga diwoesa
my a vydh, ow arloedh da.		1576
Mirewgh an babiow hweg.

Hayl, Costentyn the nobyl!
Mollothow meur a bobel
rag dha blesya my re'm beu.		1580
Malbew an flogh a skapyas.
Kolonnow rann a grakkyas:
eth kans sur my re gavas.
Gwrewgh skon aga diswoesa.		1584

Hayl, Kostentyn yn dha dour!
Unnek kans flogh dhe'th enor
ha moy my re wrug kuntell.
A-ban eth-a mes a dre			1588
my re wrug fleghes neb hwe'
rag astiveri an koll.	

Ellas, emperour dibyta!
Mar mynnydh omma ladha			1592
fleghes bythkweyth na beghas,
yma dhy'hwi gwann gusul.
A Dhyw a nev, tal dial
warnowgh, a dus ongrassyes!		1596

Na vragyewgh bras lavarow!
I a vydh pur wir marow
rag kavoes sur aga goes,
an emp'our flour dh'y wolghi,		1600
may fo tekhes yredi.
Kevys yw der an klerji
saw yndellma y hyll bos.

Py seul yw somm an fleghes		1604
eus keuntellys dhymm omma?
Yth yw sur meur a boenvos
mar pydh res aga ladha.
Truedh a'm beus ow kweles		1608
aga mammow owth oela,
ha lowen sertan yeghes
dhe'm korf my a gemmersa.

Yma omma tri mil flogh,			1612
dhe'm godhvos, ha seyth ugens.
Bedhens marow! na sparyewgh!
Ha hwi a vydh pur dhiblans
golghys yn goes.				1615a
Yn agas le my a's ladh			1616
heb own omma na truedh
moy es karow gwyls a goes.			

My a vynn diwoesa mil,
treghi aga bryansenn.			1620
An korfow ni a wra pil,
ha'gas gorr' yn dor sertan.
The develys name!
Ny synsa' moy ladha flogh		1624
es diswul gaver py bogh,
rag y'n mater ny goedh sham.

Dynyta a'n goes ryal
yw yn Rom pur dhiogel.			1628
Dell rekord agan lagha:
neb a ladh flogh yn batel
synsys y fydh den kruel.
Ow geryow gwrewgh attendya.		1632
Poes yw gene' diswuthyl
heb ken an keth fleghes ma.
Ny wonn, awosa merwel,
a vedha payn dhe'm ena.			1636

Syrr emperour, bedhens ledhys
rag sawment dhy'hwi lemmyn:
mar ny vynn Dyw dha weres
an jowl a vynn pur lowen.		1640
Wosa hemma
omwolghewgh yn aga goes	
saw nevra mar mynnowgh bos,
ha ni a's ladh knakk omma!		1644

Pan goll eus awos ladha
an chettys, mowes ha maw!
Yn unn nos, mar lavara',
my a wrussa dhy'hwi naw			1648
a'n keth sort ma.
Mar mynnowgh, arloedh bryntin,
my a dregh y vryansenn
hag a'n diwoes knakk omma!		1652

A hweg hwegow agas mamm!
Dhy'hwi hwi y fia kamm						
bos ledhys a'm govis vy.
Truedh via dell wodhowgh			1656
ladha omma tri mil flogh
awos sawya unn bodi. 

Gwell yw genev vy merwel
yn kleves bras yndellma,		1660
ha gasa byw diogel
an tri mil flogh eus omma,
es dell yw gene' pur lel
gul mernans mar dhibyta.			1664
My a via den kruel
mar latthen oll an re ma.

Rewgh an fleghes dh'aga mamm.
War bayn tenna ha kregi			1668
my a jarj na vo heb namm,
flogh vydh ledhys yredi;
ha my a vynn
dhe'n benynes ri mona			1672
boes ha diwes dhe berna,
ha dhe'n fleghes dillas da.
Dhe dre, mammethow, toth da,			
hwi ha'gas fleghes vyghan!		1676

Syrr emperour, dhy'hwi meur ras
a'gas bos mar bitethys
orth benynes boghosek.
Rag sawya agan fleghes			1680
Dyw re dharbarro yeghes	
dhy'hwi, arloedh galloesek!

My a vynn mos dhe'm gweli,
nans yw nos pur yredi:			1684
skwith ov omma a'm bywnans.
Dhe'm korf, a'm ben-a yeghes,
y rossen hanter ow gwlas
hag oll ow mebyl diblans.		1688

Pedyr ha Pawl ewgh lemmyn
dhe'n norvys dhe Kostenten
dre'n pyta a gemmeras
orth fleghes wyrgh ha byghan.		1692
Seluester yn pur sertan
dhodho ev a re yeghes.

Arloedh, dha vodh ni a wra.
Broder Pawl deun alemma			1696
dhe gonfortya Kostenten,
rag na skoellyas
goes an fleghes.
Gweresys y fydh sertan			1700

Kostentyn mar kwredh koska
golsow orthyn ni omma
dannvenys dhis rag yeghes,
drefenn kemmeres pyta			1704
a'n fleghes wyrgh dell wruss'ta,
Yesu a vynn dha weres.

Drefenn na wrussys skoellya
goes dhe'n ynocens omma,		1708
Krist dhis a'gan dannvonas
pur salow gwrys may festa.
Dhe Syluester dannvon gwra
may teffo ev dhe'th gweres.		1712

An pab Sylvester devri,
yn menydh sur neb usi,
Seraptim henn yw gelwys,
ev a wra prest dha wolghi,		1716
may festa saw yredi
heb moldra flogh vydh y'n bys.

Ha pan vesta saw ha glan,
gwith distrui yn tien			1720
oll templys an fals dhywow.
Gwra sokor ha mentena				
myns may hylli y'n bys ma
dhe Yesu Krist eglosyow.			1724

Benedicite, pana syght
a'm beu vy haneth yn nos!
Dhymmo y teuth dew dhen vryght,
deges an darasow klos			1728		
hag a gewsis
dannvon warlergh Seluester
hag y fedhen heb ahwer
a oll ow kleves sawys.				1732

Messejer, gans meur a gris,		
kyrgh Seluester dhymm uskis.
Yn mont Sareptim yma,			
ow kudha gans y glerji.			1736
Lavar dhedha yredi
may teffons dhymmo omma.

Arloedh Kostentyn pup-prys
dha volonjedh a vydh gwrys		1740
genev vy a verr dermyn.
Marghogyon, deun alemma.
My ny wonn yn fas py ma
an keth menydh na sertan.		1744
Hayl Seluester ha'th klerji!
Na fella kudha devri							
hwi ny wrewgh y'n keth plas ma.
Dhe Costyntyn an emperour		1748
res yw dhywgh lavurya dour:
ev a erghis yndella.

Arloedh nev re bo gordhys!
My a woer lemmyn yn ta			1752
godha' mernans dhyn a res.
Bydh ny yller y skonya.
Ow bredereth,
deun alemma keskolon.			1756
Yesu, Mab a salvashyon,
re'gan gweresso pub dydh!
Hayl, Costentyn yn dha dour!
My a woer ty a waytsa			1760	  
bones gwrys dhiso enor,
ha dha gryjyans a pe da
ni a'n gwrussa.
Rag dha vos yn diskryjyans		1764
awos own godha' mernans
ynklinya dhis ny vynna'.					

Seluester, wolkomm owgh hwi:
nyns yw awos drokkoleth			1768
yth owgh kyrghys dhymmo vy.
Reprev na kamm ny'gas bydh.
Disesyes bras ov devri,
kekeffrys ha nos ha dydh			1772
kusulys der ow klerji,
o tus a fur skentoleth,
Sur my a veu
tri mil flogh wyrgh dhe ladha,	1776 	
badh may wrellen y'n eur na
yn goes toemm an fleghes na.
Tri mil a veu kuntellys			
dhymmo omma rag an kas.			1780 
Meur druedh y kemmeris
ladha prest kemmys fleghes
awos unn den.
My a's or'nas yn fyw dre:		1784
saw nosweyth a-dhifuna:			
syght koynt a weles sertan.		

Dew dhen a dheuth dhymm yn nos
gans nerth bras a wolowder,		1788
ha'n darasow deges klos.			
Ny wonn, re'm karadewder,
piw ens i sur.
Dhymmo i a gewsis kler			1792
dannvon warlergh Seluester
may wrellen kwykk heb ahwer -			
"Ev a'th wolgh pur lan kyn' mos
may fo saw dha gleves meur."		1796
Piw ylli an re ma bos
a wodhowgh, Seluester,				
ow gwarnya vy?					
Dell grysa', dew dhyw ens i.			

Nyns o an re na dywow,
my a lever, Costentyn.
Dew abostol karadow
i o dhe Krist kuv kolonn.		1804
Mir aga ymaj heb wow
mars yns i haval sertan.
Ha dhiso aga hanow
my a lever pur ylyn.			1808

Re'n ena eus y'm bodi
poran an re na ens i!
Henna gans an alhwedhow,
ha'y goweth a dhug kledha.		1812
Y'n nos i a veu gene'.
Tekka syght war ow ena
ny welis yn ow dydhyow.
Mersi war Krist y kria'.			1816
Bos Kristyon mynna' heb wow.

My a'th wra katekumenus,
ha lemmyn ty a benys
unn seythun heb faladow.			1820
Warlergh henna besydhys
ty a vydh sur ha golghys,
may fi salow.

Penys pur wir yw ow lust,		1824
ha kria pub eur war Krist
mersi rag ow feghosow.
Dhe'n gwann ha tus omdhivas
yn dehwelans a'm peghes			1828
mynnav ri alusenow.

Lemmyn gwrav dha vesydhya
yn Hanow Mab Maria.
Omma otta ty golghys.			1832
Neb a verwis y'n growsprenn
re gronttyo dhiso lemmyn,
dell y'n pysav, leun yeghes!

Costentyn, rag dha byta			1836
a gemmersys a'n fleghes,
ha'n tregeredh warnedha
aga ladha na vynnsys
my a vynn sur dha sawya				1840
a begh pan o'ta golghys.
Mersi neb a gemmerro
mersi a'n gweres pup-prys.

Benedycite, pan wolow			1844
re beu omma seulabrys!
Yesu Krist, penn eliow,
pur dhevri my re welis.
A-les oll y woliow
dheragov sur diskwedhys,
y's gwelis kleth ha dheghow,
ha teg ev a'm konfortyas.

Ty a yll bos lowenek.			1852
Kynth es'ta klav anhudhek,
grassa dhe Krist yth os saw.
Ny veus tekka		
den na hwekka					1856
dhe'm godhvos yn dha dhydhyow.

Dhe Krist Yesu y'n grassav,
ha dhis, Seluester, nevra.
Dhe'th palys lemmyn mynnav		1860
gans proseshyon dha worra.
Dres an wlas y kommondyav
dyw ma's Krist gordhys na vo,
ha my a wra mar pywav,			1864
dhe laghys Yesu krysi.	

My yw outlayer y'n koes.
Moy reowta yn ow oes
bythkweyth pur wir ny'm darveu.	1868
Pan vo du ow stoff a-ji
hware my a brovi moy.
Nyns yw marnas sport ravna.

Nans yw prys aspia pray.			1872
Du yw an mona re'm fay,
mester, yn agan mysk ni.
Aspien gwas gans pors poes,
mar kyllyn, den sans Eglos.		1876
Hware i a guntell moy.

Yn-sol, matys, deun yn kerdh.
Aspiewgh gans meur a nerth
py fo marchont ow kwandra.		1880
Y dhalghenna na sparyewgh.
My a omgemmer ragowgh,
ha'gas menten bynytha.

My a wel gwas war geyn margh.		1884
Na fella ny vynna' pargh.				
Gene' ottava sesyes.
Diyskynn dhe'n dor, mata,
ha dha bors mes a'th askra		1888
my a'm bydh, ha'th margh uskis.

A syrrys, klywewgh ow lev!
Doutyewgh drog dh'agas enev,
pan dremenowgh a'n bys ma.		1892
Agas spyrys sur a'n pren
yn anken ha meur a bayn.
A Dhyw, go-ev an ena!

P'eur a wels'ta war an ke		1896
enev mab-den y'n bys ma
ow repentya rag y dhrog?
Mar ny'm kemmer Dyw sertan
an jowl a wra pur lowen			1900
maga feri avel hok.

My a wel gwas yn gon hir.
Pronter ev a hevel sur:
yma mona gans henna.			1904
Syrr person, bona dyes,
ni a vynn chanjya porsys
be my fay kyns mos 'lemma.

A ty dhen, preder a'th Tyw!		1908
Y volonjedh bydh nyns yw
bones gwrys yn kettellma.
Terri y worhemmynnadow
a wrewgh hwi heb falladow,		1912
godhvedhewgh y attendya.

Neb a gemmer own a Dhyw
ny sewen henna neb tu.
Mata, orthyn ni na sett			1916
saw daskorr oll dha vona,
bo an eyl dha gwartrona
omma mya wra heb lett.

Gallas genowgh myns a'm beus.		1920
Termyn a dheu Krist Yesus
yntredhon a rann an gwir.
Prederewgh hemma, dydh breus
pemont dhymmo gwrewgh yn sur.		1924

A vedha prys bys dydh breus,
ny dheu henna yn trogel.
Ty a gell moy, an pyth eus
a-dro dhiso diogel.				1928
Strypyewgh y gweth!		
Ev re ros dhyn dydh hir lowr.
Pan vo an vreus hwi a woer.
An pemont na hyns ny vydh.		1932

Ottava strypys yn noeth.
Yndellma guthyl y koedh
dhe'n wesyon a's tefa pyth.

My yw chyf arloedh Rohan,		1936
yurl wordhi, na'n jeves par.
Meryasek yn sertan
o dhymmo pur ogas kar
yn kerdh gallas,				1940
forsakys y das ha'y vamm
ha ny wonn pyth eth, heb namm,
ragdho mayth oma serrys.

Syrr yurl, arloedh galloesek,		1944
yma pur wir Meryasek
devedhys omma dhe'n pow:
ryb Pontelyn yredi
avel ermit pur dhevri			1948
spena a wra y dhydhyow.

My a vynn mones dhodho,
ha'y gothmans pur wir gene'
y demptya mara kyllyn			1952
rag trelya dh'y eretons.
Y neshevin sur ymons
serrys dredho yn sertan.

Yma ev yn menydh bras,			1956
dell glywav vy, sur mil pas
dhiworth an grond a-woeles.
Hag ena prest nos ha dydh,
y honan oll ev a vydh,			1960
y voes ha'y sosten nebes.

Dhe Yesu re bo grassyes!
Omma yth esen trygys		
avel ermit y'n gwylvos.			1964
Yn le ow dillas owrlin
purpur pannow fin sertan,
lemmyn my a wisk kweth loes.

Yn ow nessa hevis reun.			1968
Ny eva' sider na gwin
na diwes marnas dowr pur,
hag erbys an goverow
a vydh ow boes dhe'm prysyow		1972
na vo re fors ow natur.		

Omma yma Meryasek,
ow kordhya Dyw galloesek,
poran yn topp an menydh.			1976
Mil pas yn-bann alemma
dhe'n chapel pur wir yma
akontys gans tus pur goth.

Meryasek, lowena dhis!			1980
Omma deuthen dhe'th vires,
hag ynwedh dhe'th konfortya,
ha gul dhiso aswonnvos
dha neshevin yn poenvos			1984
ymons ragos y'n bys ma.

Meriadocus
Prag ymons i yn poenvos?
Ny wrug trespass dhe'm godhvos
dhedha, na dhe dhen y'n bys.		1988
Myns may hallen omwitha		
na ny garsen bynytha		
gans gweres Dyw bennigys.

Truedh meur yw ahanas,			1992
den yw sevys a lin bras,
ty dhe vynnes mar sempel
bones omma yn poenvos,
dha gar dha honan nyns os,			1996
my a vedh y leverel.

Da dhymm yth yw
nessa dhe Dhyw
ha'y wordhya ev.,				2000
guthyl y vodh,
kepar dell goedh,
may hallen dendil gwlas nev.

Ty a allsa gordhya Dyw			2004
dell eus lies den hedhyw
ow pywa teg hag onest.
Deus alemma genen ni.
Ellas truedh a'm beus vy			2008
dha vos omma avel best.

Boghosogneth a-barth Dyw
remoshyon dhe'n kour yth yw
wosa hemma,				2012
hag ynwedh mamm a yeghes.
Ny wodhowgh hwi, ow fleghes,
pandr'yw oll boes an ena.

Meryasek, nyns os fur.			2016
Gordhya Dyw ty allsa sur
kyn ‘fi reowta an bys.
Meth yw gans oll dha guvyon
dha vones omma dison			2020
avel begyer desedhys.

A, war agas kamm, hwi bobel.
Hemma yw bywnans nobyl,
termyn a dheu,					2024
ha dhe'n ena sur megyans
yth yw rag kavoes selwyans				
oll dhe'n ena.

Lust an kig y hwra 'vodya,		2028	
ha'n bys ev a wra gasa
dhe drettya yn-dann y dreys.
Bydh ny wra kamm dhe neb den.
Galloes an jowl pub termyn		2032
dredho a vydh konfondys.
Megyans dhe'n ena sertan
ha joy nev dredho gwaynys.			

Yma lies den heb grev,			2036			
a dhesev mones dhe'n nev,
ha hwath a gar pyth an bys.
Yndella ty a allsa
gul worshyp meur dhe'th nessa,	2040
ha bos selwys.

Pyth an bys ha reowta
ha rychys bras, re'm lowta,
bynytha my ny's kar.			2044		
Nyns yns dhe drestya, ma's fals,
anedha kyn festa kals,					
war na wra fydhya ynna.

Na demptyewgh namoy an den.		2048
Res yw dhe Krist kuv kolonn,
dh'y lel servya.
Na ve y vos gwir sans
mar lies merkyl diblans			2052
bydh ny wrussa.	

Ny vynnav y annia,
rag dhymm ny amont devri.
Meryasek, my a'th pys			2056
a wul unn dra ragov vy,
dell os ow goes.
Ladron meur eus y'n pow ma
lies den ow tistruya:			2060			
gwra dhe'n re na avodya,
par dell yw meur dha alloes.

Ny yll den mones dhe'n fer
na vova robyes yn sur,			2064
distruys ha korf ha pyth.
Sertan feryow yn Breten
kavoes y fynnsen sertan
ow kweres mara mynnydh.			2068

An hweghes dydh,
yn Gortheren,
an kynsa fer, ha'n gila vydh	2072
mis Est sertan,
orth ow desir
an ethves dydh,
ha'n tressa mis Gwynngala,		2076
dy'goel Myhal yw henna.
Yn plu Noala nevra		
an keth feryow ma a vydh.

Hemma dhis a vydh grontys			2080
poran dell yw desirys
dre ras Dyw ha tra nahen.
An ladron a vydh pellhes,
ran dhe well fordhow trelys,		2084
mersi Dyw mar kwrons govynn.

Now matys mirewgh a-dro!
Mar kwelowgh, so mot y go,
den ryb an koes ow kwandra,		2088
gedyewgh dhymmo kwykk y bors.
Ev a'n jevydh God ys cors
neb a gews erbynn ravna.

Out! Go-ni, bras ha byghan!		2092
Yma oll an koes gans tan!
Dhe lusow yth on leskys!
Deuva warnon anfeusi:
henn yw rag an dewlysi			2096
a wrussyn omma y'n bys.

Ay taw! An jowl dhe'th leski!
Praga, pandr'yw an fyski
eus genes ha'n terlemmel?		2100
An golowder my a woer:
nyns yw ev lemmyn an loer
pan usi ow trehevel?

Out, out, fiyn ni.				2104
Yma ow leski
an koes dhe unn tansys lel.
Out, out, ni a vydh skaldys.
Alemma fia uskis				2108
my a vynn mara kalla'.
Ha molleth Dyw y'n gorhel!
Py ma dhymm ow margh morel?
An jowl meur re'n ankomppro.		2112

A Meryasek, Meryasek,
dell o'ta sans galloesek,
pys ragov vy
na ven-a leskys yn tan,			2116
ha dha servont yn sertan
my a vydh bys vynari.

Meryasek, saw vy heb flows,
mars yw gwir a glywis kows		2120
dha vos galloesek omma.
Dhiso omri
y fynnav vy
bys vynari mar pywa'.	2124

Meryasek, dell os gwir sans
lemmyn prest saw ow bywnans,
ha dhis y fynnav omri.

My a grys yn Meryasek			2128
y vones ev galloesek,
servont dhodho bydhav vy,
ha rag ow feghes mosek
Mersi, Yesu, my a gri.			2132

Gras dhe Krist ha Meryasek,
sawys on ni glan ha teg
dhyworth meschyf y'n tor’ ma.
Mones dhodho ni a vynn			2136
ha desirya pur ylyn
pysi Krist dhyn ni gava.

Meryasek, lowena dhis!
Omma yth on devedhys			2140
rag pysi dha gusul prest.
Ni re beu tus ongrassyes,				
ha re usyas hager gas,			
ravna, ladra pur lies fest.		2144

Pan esen dydhweyth y'n koes
ow mones sur a borpos
dhe ladra tus pur wiryon
warnan y teuth boemm a dan		2148
ha lughes yn pur sertan.
Yn hevelep leskys glan
ni a vedha pur dhison.

My a grias truedhek				2152
'Gweres dhymmo, Meryasek!'
Der henna y feuv sawys,
ha part a'm felshyp gene'.
Rann yn kerdh re wrug fia,		2156
rann ny wonn pyth ens gyllys,
mayth ov vy amayys omma.		
Ellas, mar pedhen dampnys!

Pysewgh mersi war Yesu,			2160
ha remembrewgh agas Dyw.
Gwaytyewgh may fewgh glan yesys.
Na drelyewgh dhe begh namoy.
Ha ragowgh pur yredi			2164
dhe Yesu Krist my a bys.

A Meryasek, Meryasek!
A'n enevow boghosek
kemmer truedh mar kyll bos.		2168
Na ve kria warnowgh hwi,
kellys oll y fien ni,
yowynk ha loes.

Bydh na goedhewgh yn desper.		2172
Mersiabyl yw Dyw ker
dhe vyns a vynn y bysi.
Pan eus dhy'hwi edrega
y hwrav agas benniga			2176
in nomine patris et filii
et spiritus sancti, amen.

Dhe beub gwrewgh restorita
myns may hallewgh pub termyn.

Dhe Yesu re bo grassyes,			2180
hag ynwedh dhe Veryasek!
Dhyn oll yth yw koselhes.
Keffrys rych ha boghosek
pur wir a yll					2184
lemmyn mones dhe feryow.
An ladron pell mes a'n pow
gyllys yns pur dhiogel.

Gras dhe Yesu galloesek,			2188
dre pysadow Meryasek
oll yw hemma.
An tri fer a vydh synsys:
Meryasek a's grontyas.			2192
Gordhys re bo bynytha.
Hwegh dydh yn mis Gortheren
unn fer a vydh yn sertan
dhe'm desir yn kettellma.		2196
Yn mis Est an ethves dydh
an sekond fer sur a vydh
synsys y'n pow bynytha.
Ha'n tressa mis Gwynngala		2200
dy'goel Myhall bydh henna
yn plu wynn Voala synsys,			
ha Meryasek bynytha
ynna pur wir kampoellys.			2204.

My yw dug yn oll Kernow:
yndella yth o ow thas,
hag ughel arloedh y'n pow
a Tamer dhe Benn an Wlas.		2208
Trygys ov lemmyn, heb wow,
berth yn Kastell an Dinas
sur yn Pidar,	
ha war an tiredh ughel			2212
dhymm yma Kastell arall
a vydh gelwys Tyndagyel:
henna yw ow fenn trygva.
Leverys yw dhymmo vy
bones yn kevrang Pennwith
den grassyes pur yredi,
dres an mor di ev a dheuth.
Nyns yw na pell.				2220			
Ow styward, a glywsowgh hwi
kows anodho yn tevri?
Leverewgh dhymm diogel.

Klywis, arloedh galloesek,		2224
ev yw gelwys Meryasek,
den grassyes yn y dhydhyow.
Gans pub-oll yth yw kerys
ynwedh dell yw leverys			2228
dader meur y hwrug y'n pow.

Arloedh, my a lever gwir
gallas henna dhe gen tir
nans yw seythun tremenys,		2232
gans unn den heb falladow
ny veu a-ji dhe Gernow
yn neb le vydh-oll gwelys.

Praga yth eth mes a'n pow?		2236
Dremas o yn y dhydhyow.
Ny glywis ken leverel.
Ny gewsi ma's onester.
Pur wir a veur a dhader			2240
lies re wrug y wormel.

Tewdar, pagan ongrassyes,
y'n pow ma ev re dirhas,
dell glywsowgh, ha nyns yw pell.	2244
Ny vynn godha' unn Kristyon
yn y ogas pur sertan;
marthys yw ev den kruel!
Meryasek ganso lemmyn			2248
helghys veu yn kerdh heb fall.		

Out milweyth war an ki plos!
Prag na glywis hemma kyns?
Re'n Arloedh dhe'n bys a'm ros,	2252
my a wra pur gott y wyns.
Kyns es dy' Mergher dhe nos
ev a dhierbynn tristyns,
hag a wayn pur sempel los,		2256
may krenno pur wir y dhens.

Bedhewgh parys, ow meni.
Ny vynna' alowa ki
pur sertan a-ji dhe'm tir.		2260
Ev a'n prenvydh, hag yn tynn.
Avodya sur mar ny vynn
y woes a resek dhe'n leur.	

Parys on dhy'hwi syrr Dug.		2264
Meur a dhrog prest ev re wrug
a-ban dheuth y'n pow ma.
Yn Menek, yn Lestevdar,
yma y benn-plas heb mar.			2268
Meur dhodho ow resortya.

Kyn jeffo ev milyow kans,
pur wir yth ons dhe'n mernans
dre vodh Yesu eus a-vann.		2272
My a vynn godhvos praga
y teuth-a sur dhe'n pow ma
heb ow leshyans yn sertan.
Oll warbarth deun alemma,		2276
ow meni, a leun golonn!

Leverewgh, ow arlydhi,
pyth yw gwel dhyn ni synsi
dhe vetya gans an turant?		2280
Mar kalla' y debel far'.
drefenn y vos sur, heb mar,
erbynn fay Krist dispuissant.

Trygys veu yn Lestevdar:			2284
honna yma yn Menek;
saw plas arall sur heb mar
eus dhe'n tebel genesik
berth yn Powder,				2288		
honna vydh gelwys Godren:			
ena pur wir an podrynn
dhodho prest re wrug harber.

Dhe soth ni a vynn synsi,		2292
yn Hanow Krist eus a-van.
Mar tryg yn Kernow devri
ni a vet gans an bilen.
Ow baner displetyewgh hwi		2296
dherago' pur wir lemmyn:
dell goedh dhe arloedh wordhi
my a vynn mos ahanan.

Hayl, Tewdar, emperour a ras!		2300
Yma dug omma y'n wlas
drehevys sur er dha bynn,
ha ganso pur wir ost bras.
Dha vernans y fynn gweles		2304
bostya a wra yn sertan.

Out warnodho an fals plos!
My a'n defi dydh ha nos!
Re grev ov vy er y bynn.			2308
I a gren aga barvow.
Tormentorys yn arvow,
dewgh yn-rag! Go-ev an vilen!

Parys oll on yn arvow.			2312
I a shak aga barvow
neb a settyo er dha bynn.
Mara pydh res synsi gwel
my a lever diogel				2316
an jowl meur ny joust orthyn.

Dhe wel yn hanow an jowl!
Deun heb nevra omsoena!
I a'n prenvydh by my sovle,		2320
an dug ha'y dus re'm ena,
kyns gasa hwel.		
Yma parys dhymmo lel
pobel omma diogel,				2324
moy, sertan es pymthek mil.

Peys y say both fur and ner.
Golsowewgh orth Iubyter
agas tassens a'n barth north!		2328
Yma ow servons ow tos.
Belsebuc, ni a vynn mos
dh'aga gorra y'n lel fordh.

Mester, henna yw gwrys da.		2332
Tewdar, drog lowr ev a wra
y gonfortya mar mynnyn.
Er y bynn deun dhe'n tempel.
Bynytha ny welav gwell			2336
es gul sher'wynsi sertan.

Lowena dhis dyw Monfras!		
My a vynn pysi dha ras,
kyn' mos dhe wel.				2342
Bydh ny garsen
gul da, sertan,
na y brederi diogel.

Tewdar hweg, manly omdhog		2344
ha bydh na spar guthyl drog.
My a'th venten.
Nyns a dha ena dhe goll,
ragdho yma dhymmo toll,			2348
ynwedh rag dha soudrys oll.
Bedhyewgh lowen!

Seul voy ankow a wrellowgh,
dhe larjya praysys vedhowgh,		2352
kommendys wosa hemma.

Deun yn kerdh uskis lemmyn.
Ny res dhyn fors pandr' ellen
Mahum a'gan piw nevra.			2356

Syrr dug, my a wel Tewdar
ha parsel a dhrog koskor,
pur dhevri orth y sywya.
Kows ganso a vynnowgh hwi		2360
ha govynn orto devri
y'n pow ma pandr'a hwila?

Mynna' pur wir ow styward,
kynth eus ynno tebel art,		2364
bydh ny vynna' y dhoutya.
Kynth usons owth omwul krev
my a dava' aga greuv.
Yn aga mysk gwrav routya.		2368
Ty turant a dhiskryjyans,
pandr'yw dha gerth y'n pow ma?
Titel na chalenj diblans,
a-barth mamm na tas omma,		2372
pur wir ny'th eus.
Ty re worras mes a'n wlas
Meryasek, neb o dremas
akontys sertan a dus.			2376.		

My a'th worr jy mes an pow,
kyn' mos, avel Meryasek,
mar kordhydh an plos mingow
neb a dhug paynys anhweg			2380
sur y'n growsprenn,				
a vedha gelwys Yesu.
Rag venja pur wir my yw
war y servons ev sertan.			2384
Devedhys ov, ty minrew,				
dh'aga diswul oll lemmyn.			

Ny sev henna y'th halloes,
ty fals ki emskenunys!			2388
Kynsa my a skoel dha woes,
ha ty a vydh divynys
avel losow,
re'm ena, dhe wuthyl kowl.		2392
Paja marghes, by my sowle,
my a glywas, yn dha bow.
Pandr'a dhesev an mab dyowl?
Dar, venja war dhug Kernow?		2396

Dug Kernow hag oll y dus,
yn-dann ow threys my a's glus
poran kepar ha treysy					
kyn nag o ow posseshyon			2400		
bras yn mysk sur ow nashyon,				
my re'n moghhes yredi.
Konkerrour ov,
korf da yn prov,				2404
doutys yn mysk arlydhi.

Ny synsav vy a'th krevder,
ty turant, unn favenn goeg.
Der an golonn my a'th ver		2408
mar nyns eth yn kerdh war nuk
kwykk mes a'm grond.
Prederi a wrav heb fall
yn dha bow yth esta gal.			2412
Pys gevyans warna', losel,
bo voyd a'm syght, a bur hond!

Py fynn alyon			
war Gristonyon					2416
omma desevos settya?
My a wra a'th penn kreghi,	
may teverro an brehy		
ha pyssi go-ev ow metya.			2420

By my fay an wibesenn,
a ladha margh a kalla.
Yndella ty garrgasenn,
drog dhymmo ty a wrussa			2424
a mynnen vy.
Pur wir, sevel yn kosel
na vynna', mes ty losel,
yma myghternedh ryal			2428
a dheu dhe'm gweres devri.

Dha vyghternedh 'skemunys
dhe'th weres boghes a vydh.
Galw dhis bras ha munys,			2432
hag oll dha varghogyon geth,
ha'th arlydhi.
My a'gas gorta y'n plen,						
dhe Krist dell ov servont len,	2436
hag oll ow fobel devri.

Ty vil penn pyst,
na gampoell Krist
dheragov vy!					2440
Ha mara kwredh
ty a'fydh meth,
ha'th ost devri.
Plos marghak pur			2444	
dar sopposya
prest a wre'ta
omma settya orth emperour?

Ya, ty fals negedhys,			2448
my ny wonn dha vos genys
y'n bys ma dhe bastell-dir.
Na dhesev, ty alyon plos,
yn ow ertons dydh ha nos,		2452
ny routydh pell, godhvydh gwir.

Rag mellya gans tus vas
dell o Meryasek henwys
meur ty a far dhe lakka.			2456
By the dredful day off dome
my a lever dhis, ty groem,
mas pur sempel ny'th synsa'.

Syrr dug, ty a nagh dha fay,		2460
boneyl a vydh dhymmo vy
prysner kyns haneth dhe nos.
Myghtern Alwar ha Pygys,	
myghtern Margh ryal, keffrys		2464
myghtern Casvelyn gelwys
gans sokor dhymm eus ow tos.

Dens an re na pan vynnons,
omma i a vydh boghes.			2468
Bydh ny skapyons heb mernans,
re Dhyw, Arloedh meur a ras,
kyn fe omma milyow kans
ni a vynn agas gortos.			2472
Yn Hanow Krist dhyn yma hwans
orth eskar Krist batalyas.

Krist ha ty my a dhefi,
hag omma oll agas fay,			2476
atlyon kepar dell owgh,
rag mynnes dhymmo settya!
Ow soudrys, gwrewgh heb lettya
dhe'n Kristonyon pennow trogh.	2480

Deus rag mar gwykk dell vynni!
Yn Hanow Krist a versi
dhe'th worthybi parys ov.
Ow soudrys, deun warnedha!		2484
Pur dhevri kyns tremena
ahanan i a berth kov.

Ow soudrys, drewgh dhymmo margh!
Na fella nyns eus paragh.		2488
Dar! Ow fobel yw marow,		
ha my tebel-woliys.
Da yth omladh a fiis:		
an dug yw korf heb parow.		2492

Ho, soudoryon, lemmyn ho!
Gallas an turant dhe'n fo:
Nyns o abel dhe'm perthi.
Darn y bobel yw marow.		2496
Gordhyans dhe Krist karadow
grontya dhymm an viktori!		

Pes warbarth myns eus omma!
Bywnans Meryasek yma			2500
part dhywgh hedhyw diskwedhys.		
Dewgh an sekond a dermyn,	
ha'n remenant, yn sertan,
dre ras Dyw a vydh gwelys.		2504
Evewgh oll gans an gwari,
ni a vynn agas pysi
a leun golonn.
Hwi a'gas bydh, gour ha gwreg,	2508
bennath Maria Kammbronn.	
Pibewgh, minstrels kolonnek,
may hyllyn donsya dison.			2512

Yth ov gelwys Constentyn.
Yn Rom chyf sita an bys
emperour kurunys sertan
ha der Sylvester trelys			2516
dhe vos Kristyon.
My a gommond der ow gwlas
nagha dywow nag yw 'vas
ha gordhya Krist leun a ras		2520
a'gan prenas y'n growsprenn.

A Dhyw, ass oma grevys
rag na wela' tra y'n bys.
Pandr'a dal oll ow rychys?		2524
Ledyewgh vy dhe Veryasek.
My re glywas galloesek
y vos-a yn y verklys.
Dhymmo mar mynn bos medhyk		2528
yn ta y fydh rewardys.

Armiger ducis globi
Bys dhodho my a'gas led.
Dre vodh Yesu ni a sped
ganso agan negysyow.			2532
Deun skon yn-bann dhe'n menydh,
ha hwi, kewsewgh, arloedh freth,
dhodho agas galarow.

Arloedh nev re'm gweresso,		2536
ha yeghes dhymm re wronttyo!

Arloedh a wrug mor ha tir
pub eur oll re'm gweresso,
ha roy dhymm y'n fordh a wir		2540
ow bywnans omma gedya.
Yesu Arloedh, orthiv mir,
ha'th lel gras dhymmo grontya!
Yesu, pub eur oll ow desir			2544
yw y'n bys ma dha blesya.

Meryasek, lowena dhis!
Densa a'th konversashyon
pur wir yth os akontys,			2548
hag yn mysk oll dha nashyon
henwys os pronter grassyes,
dhe rych ha boghosogyon,
parys sertan a'th weres			2552
dhe sokra edhommogyon.

My yw den dall ny'th wela'.
Kyn kewssiv orthis der reuv
dha bysi my a vynnsa,			2556
hag yn ow galloes mar sev,
dha akwitya,
mar mynnes gul dhymm gweles.
Fowt syght ny'm beus omweres.		2560
Lemmyn mar kwredh ow gweres
dhis ny fyll pyth an bys ma.

A byth an bys ny'm deur mann.
Dhe gyns sur na rych na gwann		2564
awos pyth my ny sokra',
rag nyns yw ma's tarosvann,
ha pur sempel dh'y gara.

Meur a varth yw genev vy			2568
na ger'ta rychys an bys.
Bywa pell ny yll'ta jy
heb pyth, na denvydh genys.
Der rychys pur yredi			2572
den a vydh degemmerys
yn-bann yn mysk arlydhi
ha gansa prest enorys.
Govynn a vyns a vynni			2576
Meryasek, dhiworthiv vy,
ha ny fyllydh anodho.				
Kyn tesirryes peunsow kans
mar kwredh dhymm gweles diblans	2580
gans owr pur sur my a'th pe.			

Nyns yw dhe dhenvydh gwertha,
ow mab, gras Dyw war an bys.
Yma gwell fordh es honna			2584
mara pydh hi prederys.

Unnweyth gweles a kallen
synsi kwarel orth myghtern		2588
pur dhevri my ny dhoutsen,
na wrussen nes.
Gwell via gene' dhe wir
prest gweles es deg peuns tir	2592
rag nevra kyn rollen dhis.

Oll dha bromys ha'th tiryow
gwith i lemmyn avel kyns.
My a vynn, yn ow dydhyow,		2596
gul war-lergh Krist, penn an sens.

My a'th pys a leun golonn
ty dhe vynnes ow sawya
rag kerensa an passhyon			2600
a dhug Yesu y'n bys ma.
Skorjys gans an Yedhewon,
kentrewys treys ha diwla,
gans guv lymm y'n tenewen		2604
dell wrussons i y wana

der an golonn,
y woes dison
may teverra.					2608
Gweres den dall
omma heb fall
orth Yesu rag kerensa!

Orth Yesu rag kerensa			2612
a kwrelles oberi kyns,
gweresys ty a via.
Oll a'th rychys my a syns
neb es an fa'.				2616
Yesu Krist, leun a versi,
Yesu Krist, y syght gwra dri
dhe'n den ma, dell y'th pysa'!

Yesu, Arloedh galloesek,			2620
re bo gordhys bynytha,
ha'n sans glorius Meryasek,
re'm sawyas vy y'n tor' ma.
My a wel lemmyn yn teg,			2624
bythkweyth ny welis klerra.
Dell wodhon, lettrys ha leg,
lel servont Dyw yw hemma.

A gweres vy, Meryasek,			2628
orth Yesu rag kerensa!
My yw veksyes anhedhek
gans tebel spyrys omma.
Ny'm beus bywa.				2632
Ev a'm kemmer gans shorys
may hwodhavsen bos leskys:
le grev es perthi orta.

My yw den na yll klywes.			2636
Meryasek, ty yw dremas,
ow breus dhymm yma ow toen
y hallses prest ow gweres.
Rag kerensa Krist, mab ras,		2640
mir dhyn ni boghosogyon.

Yesu Krist, der dha versi,
mars eus drog spyrys ogas, 
Yesu, gorr e dh'y deythi,		2644
hag omma darbar yeghes
dhe'n dhew dhen ma.
May fo gwelys
ow bos y'n bys
orth dha servya.

Out, out warnas, Meryasek!
Ty yw dhymmo mollothek
orth ow domhwel dres an pow.		2652
Genes prest my ny'm beus kres,			
hwath my a wra moy dises			
rag atti dhiso, mingow.		

Dhe Yesu re bo grassyes!			2656
An drog spyrys avodys
yma sur dhiworthiv vy.
Saw ov, ny'm beus galarow.
Meryasek, yn ow dydhyow			2660
synsys ov meur dhiso jy.		

Ha my a glyw
mar dha dell res.
Yn ow dydhyow					2664
yth ov synsys
dhe Veryasek.
Dredho sawys
ha gweresys					2668
yth on pur deg.				

Meryasek, gordhys re bi!
Genes konfortys on ni
esa yn meur a boenvos,			2672
ha dres sur dhe lowena.
Ni a bys rag vynytha
Krist re synsso dha alloes!					

Ow fleghes hweg, ewgh hwi dre.	2676
Ow bennath genowgh nevra!
Na lettyewgh vy a'm servis.
Ha gwaytyewgh dhe Dhyw grassa.
Ev re wrug agas sawya			2680
a-der my, krysewgh pup-prys.

My yw yurl yn Venetens,
arloedh meur ow dynyta.
Dhe'n Arloedh Dyw meur wordhyans,	2684
ha gras dhymm dh'y ventena,
re dharbarro.
Epskop an pow yw marow:
dhe'n kollji heb falladow		2688
my a vynn mos alemma.
Res yw dhymm mires hedhyw
agan epskop dhyn ni piw a ve.

Syrr arloedh, ni a genowgh,		2692
hebowgh hwi sur nammenowgh
ny sped mater y'n pow ma.
Yma rych ha boghosek
ow tesirya Meryasek				2696
epskop pur wir may fo va.

Syrr deyn, lowena dhy'hwi,
ha dhe oll agas kollji.
My re dheuth, saw gwell avis,		2700				
rag godhvos pur dhiogel
piw a vydh epskop yn lel
omma lemmyn dewisys.

Syrr yurl, ow arloedh wordhi,		2704
omma wolkomm sur owgh hwi.
Pes da on a'gas avis
rag godhvos pur yredi
piw a vo epskop dhyn ni			2708
yn gwella prys.

Yma oll an kommen voys
gans Meryasek ow kul noys
may fo epskop yredi.			2712
Ha my ny wonn denvydh gwell.
Piw a vynn ken leverel
gorthybewgh omma dhyn ni.

Ni yw sertan lowenek			2716
rag kavoes dhyn Meryasek
dhe vos rewler.
A dhensa nyns on toellys:
dannvenewgh rag y vollys,		2720
ow arloedh ker.

Deus yn rag, ow messejer!
Ke dhymm dhe Bab Sylvester,
lavar bos an gwelhevin			2724
a Vreten orth y bysi
rag Meryasek, den wordhi.
Epskop yn Venetensi	
y gavoes prest y fynnsyn.		2728

Syrr yurl, ny vydhowgh toellys,
dhe dre y trov y vollys
bys omma. ny lettya' pell.
Mones a wrav					2732
uskis ha skav.
Genowgh farwel.

Galloes ha konfort an Tas
re bo genen pub termyn!			2736
Yesu, an Mab leun a ras
sokor ni mo ha myttin!
An spyrys sans bennigys
y ras genen may kyffyn,			2740
Maria, Mamm ha Gwyrghes,
dhe versi Dyw pys ragon.

Mersi Dyw prest yw parys
dhe vab den mara'n hwila.		2744
Nyns yw y vodh bos kellys
an pyth a wrug dhe brena.
Yn-sol! Bedhewgh glan yesys,
avodyewgh pegh y'n bys ma,		2748
ha rag an peghes eus gwrys
kemmerewgh leun edrega,
ha bedhewgh war,
na drelyewgh dhe begh namoy,		2752
ha hwi a dheu sur dhe'n joy
eus yn nev, na'n jeves par.

Syluester, gordhyans dhy'hwi!
Omma dannvenys ov vy			2756
a Vreten pur yredi
rag gweles sur, arloedh hweg,
galloes may fo Meryasek
epskop sakrys pur dhevri			2760
yn Venetens, sita deg.			
Hemm yw bodh an arlydhi.

Wolkomm yth os, ow mab hweg!
Den grassyes yw Meryasek,		2764
dell glywis y akontya.
Y vollys a vydh skrifys
ha hware gwrys dhis parys
may hylli prest lavurya.			2768.

Yma an bollys parys.
Messejer, kemmer i dhis
der leshyans ow arloedh da.
Yma notyes				2772
sur ha kewsys
meur dhader a'n keth den na.

Ow arloedh, dhy'hwi meur ras,
mar uskis hwi dhe vynnes			2776
spedya sur ow negysyow.
Kummyas pysa'
rag mos  'lemma
troha ha'm pow.				2780

Bennath Krist re bo genes!
Dynnerghewgh arlydhi an gwlas
dhymmo vy, ha Meryasek.
Den grassyes ev a vydh lel.		2784
Bydh ny's teffens gwell bugel		
yn aga oes, gour na gwreg.

Hayl, syrr yurl yn agas tour!
Ow negysyow spedyes dour			2788		
dhe borpos yma gene'.
Kemmerewgh dhywgh an bollys:
Meryasek pan gampoellis
an Pab a wrug y braysya.			2792

Messejer, wolkomm yth os.
Lemmyn ens tus dhe'n gwylvos
dhe gyrghes dhyn Meryasek.
Dhodho degewgh lytherow			2796
dell ma gwelhevin an pow
orth y eksaltya pur deg.

Arloedh, henna a vydh gwrys.
Deun alemma gans meur gris		2800
dhe Veryasek.
Yma ev prest y'n gwylvos.
Ev a dheu mes a boenvos
ganso mar plek.				2804
Lowena dhis Meryasek!
Ottomma dhis lyther teg
lemmyn redya.
An arlydhi oll ymons			2808		
rag bos epskop Venitens
pur wir orth dha dhesirya.

Meur ras oll dhe'n arlydhi,
ha dhywgh, a jenons wordhi!		2812
Ny vynnav an dynyta:
na bynytha kavoes kur
na charj vydh y'n bys ma sur
hedra vywen bynytha.			2816				

Meryasek, nyns os den fur.
Bywnans ryal a'fydh sur
pan vesta epskop wordhi.
Tri hans peuns gyllydh spena		2820
yn blydhen ha moy yn ta.
Dha vollys parys yma,
nyns edh yn kost yredi.

Unn kondyshyon sur owgh hwi		2824				
kepar ha lies devri 
hedhyw a'n dus sans eglos.
Pan lavuryons rag benfis						
hware y fydh govynnys			2828
py lies peuns a yll bos
anedhi gwrys.
Ny remembrons i an charj
a res dhedha ri hardlych			2832
dherag Krist pan dheer dhe'n vreus.

Myns a'n jeves charj a gur
remembrowgh hemma lemmyn,
ev a re reken yn sur			2836
a'n enevow neb termyn:
gwrewgh attendya:
mar pydh prevys diogel
y'n jydh na fowt yn bugel		2840
go-ev dos dhe'n keth charj na.
Dhe harttha a vo an rol,				
dhe pella hwi a woer oll
hi a vydh prest ow redya.		2844
Nevra my ny vynna' kur
marnas a unn ena sur.
Dyw roy dhymm y lel rewlya!

Ow breder, deun ni dhe dre.		2848
Ny vynn an den ma koela
dhodho orth neb a vynn da.
Syrr yurl, ny vynn Meryasek
dhyn ni bones tasek,			2852
na kavoes kur bynytha.

Soweth, pandr' wren ni dhodho?
Meur a varth yw anodho
vodya sur an dynyta:			2856
ni a vynn ombrederi
fordh rag y drelya devri,
ken plesyes my ny vydha'.


Gelwys ov epskop Kernow,			2860
yn Breten heb falladow
parlet wordhi.
Dhe Venitens mynnav mos;
ena y fynnsen ow bos			2864
pur wir gans an arlydhi.

Yma ena meur dhe wul.
Bysi yw kavoes kusul
a dus fur, avelowgh hwi,		2868		
piw a vo epskop sakrys.			
Meryasek yma notys
bos dhodho an ro devri.			

Ow krosser, deun alemma:			2872
meur a hwel dhe wul yma
war epskop Venetensi.
Meryasek yw dewisys,
saw ev ny vynn, dell glywis,		2876
y resseva yredi.

Syrr arloedh, by Sen Yowann,
my a'n kemmer pur lowen,
mar mynnir dhymm y brofya.		2880
Hag a rosa-noblennow		
a pen sur, an kolmennow
ny via res ow dynya.		

Syrr epskop Kernow, bonjour.		2884
An kowethas pysav dour;
dhe Venetens mos a wrewgh.

Wolkomm syrr yurl be thys day!
Wolkomm syrr epskop wordhi!		2888
Wolkomm yw myns eus genowgh.

Syrr yurl hag epskop Kernow,
meur ras dhywgh heb falladow.
Yn unn fordh kelmys on ni.		2892
Yn Venetens
yma diblans
meur dhe wul dell glywis vy.

Syrr yurl, lowena dhy'hwi,		2896
ha revrons dhe'n oll kollji
bras ha byghan!
Ni re dheuth omma a-dre
yn govenek eksaltya				2900
Meryasek yn pur sertan.

Wolkomm, syrr yurl karadow!
Wolkomm owgh hwi epskobow!
Meur a anes gyllys on.			2904
Meryasek yw dewisys
dhe vones epskop sakrys,
saw ev re'n naghas dison.

Dhe dre mar teuth y vollys		2908
epskop ev a vydh sakrys.
Dyw difenn ken!
Prag ny vynn y gemmeres?
Dredho y hyll gul gweres			2912
ha les dhe oll y eghenn.

Dhodho hwath bedhens kewsys
mara kylla bos trelys
dhe'n dynyta:					2916
densa dh'y gonversashyon
sur yn mysk oll y nashyon
ni a woer gwir y vos-a.

Heb na hirra lavarow			2920
ni a vynn heb falladow
mos dhe'n tyller may ma va,
hag alena sur y dhri.
Den bennigys ha wordhi			2924
yw yn mysk aga hynsa.

Henna oll ni a assent:
deun alemma, verement
bras ha byghan,				2928
tus hen, gwelhevin an pow,
agan attent hwi a glyw,
leg ha lyenn.								

Omma yma Meryasek,
syrr yurl, arloedh galloesek,
kewsewgh hwi dhodho kynsa,
mara mynna dre dekter
dones genen heb ahwer.			2936
Truedh yw y dhistempra.

Lowena dhis, Meryasek,
omma avel boghosek
seuladhydh ty re vywas.			2940
Lemmyn der dha uvelder
eksaltyes dhe ryalder
ty yw, dremas rag dha vos.

Densa a'th konversashyon			2944
ty yw yn mysk dha nashyon,				
ha sevys a'n goes wordhi.
Ny dhesedh pur wir ragos
omma tryga yn poenvos,			2948
rakhenna deus genen ni.

Dha vollys deuva dhe-dre.
Yn Venetens dha sakra
epskop galloes dhyn yma.			2952
Henna yw bodh oll an pow.
Ty a yll yn dha dhydhyow
pur wir bos synsys dhedha.

Na gewsewgh a'n dynyta,			2956
rag kerensa Krist a-vann!
Epskop na vydha' nevra	
na kur ny vynna' sertan
a vab denvydh y'n bys ma			2960
ma's ow ena ow honan.	
Arlydhi, arlydhi, ewgh dre,
na lettyewgh ow devoshyon!

Na hwila kows gerennow			2964
nag orthyn guthyl tennow,		
gans an Pab pan yw or'nys.		
Mynni jy, kyn na vynni
ty a yn kerdh genen ni,			2968
hag omma gas dha gummyas.		

Maria wynn, gweres vy!
Maria, diworthis jy
erbynn ow bodh ledys ov.			2972
Maria, Mamm ha Gwyrghes,
Maria, da y hwodhes
a'n charj pes da my nyns ov.

Meryasek, nyns os den fur.		2976
Res yw dhe rann kavoes kur
omma sur a'n enevow.
Le may fo bugel medhel
an lowarn pur dhiogel			2980
a leha an devesow.

Unnverhes kepar dell on,
'berth yn eglos Sen Sampson
bedhens ev konsekratys			2984
gans worshyp ha reowta
Nyns yw hemma ma's lowta,
Meryasek, na vydh serrys.

Rag kerensa an passhyon			2988
a dhug Yesu ragon ni,
kentrewys gans Yedhewon
treys ha diwla yredi
gweskys guv yn y golonn			2992			
may resas goes y wythi,
kurun spern dre an grogen,
an dreyn a hedhas devri
dh'y ympynnyon:				2996
rag y gerensa lemmyn
agas pysi my a vynn						
epskop bynytha na ven.
A Dhyw, orth an charj ny wonn!	

Na gows dhyn geryow euver.
Deus omma, ese' y'th chayr:
gwisk dha dhillas y'th kyrghynn:
genen ty a vydh taklys			3004
dell goedh dhe epskop a ras.
Tra ny fyll dhiso sertan.

Syns dha vagel yn dha leuv.
Yn Hanow Krist, eus yn nev,		3008
ha Maria, gwyrghes pur,
settyn miter war y benn.
Ni a yll bones lowen
y dhos dhe'n kur.				3012

Lemmyn gwren y venniga.
Yesu Krist, mab Maria,
re'th gettyo dell vo plesyes.
Lemmyn penn os dhe'th nashyon.	3016
Tus nobyl installashyon			
dhe'th worra yw devedhys.		

Lemmyn oll ni yw plesyes
Meryasek y vos sakrys			3020
epskop dhyn ni.
Pennsevik yw dh'y nashyon,			
mentenour fay Kristonyon,
sokor dhe lies huni.			3024

An dynyta dhymmo eus res
yth hevel gene' y vos
sham sur moy es onester.
Pes da, Dyw dhymm dustuni,		3028
nyns ov y gavoes devri;
a joy an bys ma ny'm dur.

Dyw re'gas sawyo, tus vas!	
Rag kerensa an passhyon			3032		
a borthas Krist, mab Gwyrghes,
gweskys guv yn y golonn,				
treys ha diwla kentrewys
'berth yn grows ynter ladron,		3036
gans kurun spern kurunys,
may hedhons dh'y ympynnyon
pur wir an dreyn.
Lemmyn rag y gerensa			3040
rewgh dhymm kweth rag ow hudha,
my yw noeth ha'n gwyns yw yeyn.

A dhremas, ke war dha gamm,
nyns yw onest dhis heb namm		3044
dones dherag arlydhi:
ha ty noeth, dha gorf oll trogh.
My ny welis nammenowgh
moy podrek a'y eseli.			3048

A, rag oll an goliow
a dhug Krist kledh ha dheghow,
dhe vab-den rag salvashyon!			
Ow horf vy yw anteythi,			3052
pedrys, skwatys ow gwythi,			
ny'm kar neb lies mab bronn.

Menowgh gans ergh ha kleghi
my re beu yn-mes dre nos,		3056	
rewys an dor pur dhevri.
Ow goliow leun a blos,
prest ow skaldya.
Ny gar den ri dhymm gweli,		3060
podrethek a'm eseli
drefenn pur wir ow bos-a.

Ty a'fydh pur wir dillas,
kynth ellen vy prest yn noeth.	3064		
Truedh meur yw dha weles,
pedrys dha gig avel podh.
 
Meur yw sur ow galarow,
ha faynt ov heb falladow,		3068
mynnsen kavoes diwedh teg.
Ny vynn mernans ow gweles.
Yma orth ow goheles
drefenn ow bos anheudhek.			3072	

Yesu re wronttyo yeghes
dhiso omma a dhremas,
keffrys korf hag eseli!
Rag dendil dhiso kyfyans,		3076
Yesu, Arloedh a selwyans,
saw an den ma heb eli!
Kemmer kweth dresos diblans
omgonfortya may hylli.			3080

Yesu Arloedh galloesek
re'n tallo dhis, Meryasek!
Saw yw dhymmo pub esel,
war ow horf nyns eus goli,		3084
an kig poder yredi
saw ha dialar yw lel.

Gordhyans dhiso, Meryasek!
Ny wodhyen mar alloesek			3088
dha vo'ta sur y'n bys ma.
Wordhi os dhe'n dynyta.
Ni a vynn mones dhe dre
pub oll a'y du alemma.			3092

Bennath Dyw genowgh re bo!
An dynyta eus dhymmo
res omma sur dredhowgh hwi,
my a'n grontsa diogel			3096
lowenna dhe dhen arall,
Dyw dustuni.

Arloedh an nev, pandr'a wrav?
Rag sertan my yw mar glav		3100
ny gar mab-den ow gweles.
Dell re glywis, Meryasek
a weresas tus voghosek,
pynag vo aga dises:				3104
mones dhodho kolonnek
mynnav dhe hwilas gweres.

Meryasek, dursoenno dhis!
Ni yw dew dhen diberthys,		3108
ny res dhywgh y leverel.
Rag kerensa Krist a-vann
ni a'gas pyssa sertan
gul gweres dhyn diogel.			3112

Sevewgh nes a denewen!
Nyns yw pur wir rag klevyon
dones yn fas arlydhi.
dhywgh koedh-e sevel a-bell		3116
ha gortos pur dhiogel
alusen an den wordhi.

A na moy, ow chaplen hweg,
na reprev tus voghosek			3120
dhymmo a vo devedhys.
Paryssa ov vy dhedhi
es dhe'n brassa arlydhi
eus y'n gwlaskor, dhymmo krys.	3124

Klevyon, pandr'a gewsowgh hwi?
Eus negys dhywgh orthiv vy?
Leverewgh yn Hanow Dyw.

Rag kerensa Arloedh nev			3128
gweres dhyn orth agan grev.
Klevyon diberthys ni yw.
Notyes yma	
dha vos densa,					3132
heweres prest orth tus Dyw.
Meriadocus episcopus
Maria, Myghternes nev,
pys gene' dhe Krist a ras,
Maria, orth aga grev			3136
an edhommogyon gweres.
Maria, dell y'th pysav,
saw an re ma, korf ha fas.
Maria, a wonedhav,			3140
dhy'hwi re wronttyo yeghes!

Dhe Yesu re bo grassyes!
Ow howeth, ty yw sawys,	
kler ha teg, kneusenn ha fas.		3144

Yndella yth os tejy.
Tekka den ny'th welis vy,
na klerra, dhe Yesu gras!
Meryasek, revrons dhy'hwi,		3148
yn gweythres, den bennigys.

Ow fleghes, ewgh hwi dhe dre,
ha dhymmo na wrewgh grassa,
ma's only dhe Krist a-vann.		3152
Krysewgh hemma, ow fleghes,
Yesu eus oll ow kweres
ha krev ha gwann.

Gelwys ov Myghtern Massen,		3156
arloedh bold yn ow dydhyow.
Dhe'n gwylvos yn pur sertan
my a vynn mones dy' Yow,
prest dhe helghya.				3160
Honter, gwra parys dha geun,
ha'm meni oll yn tien,
keffrys leg ha mab-lyenn,
pareusewgh dhe vos gene'.		3164

Arloedh, ni a vydh parys.
Milgeun ha rechys keffrys,
yma dhymm stoff anedha.
Kyn settyen omma karow,			3168
distowgh y fia marow,
krysewgh henna.

Dhe dhen yo'nk yth yw devar
bones yn mysk arlydhi,			3172
ena ev a dhysk dader
ha manhot pur yredi
may fo dhe well.
My a vynn mones heb bern			3176
lemmyn dhe gort an myghtern.
Ow mamm hweg, genowgh farwel!

Ow mab, bennath Maria
genes re bo.					3180
Gwell plesyes my a via
so mot y go
ty dhe dryga
yn tre omma genev vy.		3184
Maria, Mamm a versi
my a vynn mos dhe bysi
kekeffrys dh'agan sokra.
Maria, lowena dhis				3188
ha gordhyans bys vynytha!
Maria Wynn, bydh gweres
ha sokor dhymm y'n bys ma.
Maria, ny'm beus fleghes			3192
marnas unn mab dhe'm cherya.
Maria hweg, mir dh'y les,
oll ow threst warnas yma.

Hayl dhywgh, ow arloedh myghtern,	3196
dhywgh omma y teuth heb bern
kepar dell yw ow duta.
Mar mynnowgh omma neb prys
dhymmo kommendya servis			3200
awos arveth my a'n gwra.

Wolkomm os, ow servont len!
Dhe'n gwylvos mones lemmyn
ni a vynn sur dhe sportya.		3204
Kemmeres peub y arvow,
yma drog turant y'n pow:
ny garsen orto metya.

My yw turant heb parow,			3208
yn-dann an howl pennsevik.
Pan ven-a fol ha garow
nyns eus y'n bys genesik
dhymm a settya.				3212
Mos dhe'n gwylvos my a vynn
dhe sportya pur wir lemmyn:
keffrys brasyon ha kemmyn,
pareusewgh dhe vos gene'.		3216

Ow arloedh a veur galloes,
parys rag mos dhe'n gwylvos
ni yw genowgh alemma.
Agas greons yw leshyes			3220
ha ni warbarth hernesyes,
kansow yn arvow omma.

Yma omma keun munys
pymp lo'n bewin divynys			3224
i a dhyb'sa yn dew dhydh:
Lonk-y-lo ha Lap-keryn,
Scurel-wyrly, ki melyn,
Blak-bert, Labol, ki digeudh.		3228

Now, honter, kwykk, mir a-dro!
Mar kwelydh gam, joy re'th fo.
Dyllo dha geun desempis.
My a wel bush bras a dus,		3232
anedha yma dhymm skeus
aga bones ongrassyes.

Hedhewgh! My a wel karow!
Pur uskis y fydh marow,			3236
Awos own a dhen genys.
Syrr kyng, na vedhewgh diswar.
Yma an turant heb mar
er agas pynn drehevys			3240
yn pur sertan.

Genen y fydh gorthybys.
Gorten omma, ow soudrys,
ha warbarth ombareusyn.			3244

Kowetha, na vedhen lent:
gallas, pur wir an turant
dhe'n gwylvos dell glywis vy.
War y lergh gwell yw mones,		3248
ken sur ni a vydh blamyes
ha keredhys yredi.

Dhyn ni mara kwrug dannvon
agan part yw sertan				3252
warnodho sur attendya.
Eth-a a-dre my ny wonn.
Agan maw plosek kanjon
ev a allsa aspia.				3256

Dannvenyn ni agan maw,
gwas pur uskis yn mysk naw
dhe wodhvos mars eth a-dre:
ha dens ev dh'agan gwarnya.		3260
Yma ow kwann-rewardya
y servysi re'm ena.

Henn a hwer dhyn, bones lent,
ny yllyn pe agan rent			3264
dhe well awos y wajys.
Mar ny vydh dhyn arloedh gwell
ny vynnyn bos na pell,
by my sovle, dhodho pajys.		3268

Ty vaw, sherewa dell os,
mir an turant, dhe'n gwylvos
mara mynna lavurya,
ha deus dh'agan gwarnya ni,		3272
may hyllen pur yredi
mos ganso dh'y gonfortya.

Gwayt pell na vydh heb dos dhyn.
Deun ni, glybyn agan min			3276
Lemmyn, kowetha jentyl.
Yn kerdh gallas Tobesi,		
mollath Dyw war y vodi!
Sherewa yw yn mysk mil.			3280

Wel, an negys a vydh gwrys
dhe lowenna agas brys
dredho na ve.
Syrr turant, agas pajys			3284
sur ny vynnons fowt wajys
unn stap lavurya a-dre.

Dar! deuva hi dhe henna?
Dh'aga herghes mars av-ma		3288
my a's pe yn-dann onnenn,
may teffons dhymmo pur skav
martesen gans keher klav
dhedha a bub tenewen.			3292
Dhiso jy y kommondyav
hwila dhyn peub y welenn			

War ow fordh hir
syrr turant flour,				3296
honn yw marthys kusul da.
Otta gwelynni parys
ha na sparyewgh: bedhens peys
rag dyski dhedha tontya.			3300

Hou, syrrys, piw eus yn tre?
Neyth heb oy, ottomma!
Malbew yeman y'n harber.
Py hallas an re ma mos?			3304
moghhes dhymmo ow ahwer.

My a'gas gorr bys dhedha.
Yn tavern sur owth eva			3308
ymons pur rudh aga min.
Arloedh, gesewgh vy dhe gows
or'newgh ragdha peub y bows
may fo klav aga diwglun.			3312

Hou, mestrysi, eus lemmik?
My a lever dhe blemmik
dhy'hwi nowodhow nowydh.
Gwellhes yw agas negys			3316
by my fay y fydh wajys
ha henna hwi a glywvydh.
Mars eus dagrenn
dhymmo lemmyn					3320
ystynnewgh omma an pyth.

A, wolkomm dhe dre, garrgasenn!
Pandr'a lever an podrynn?
A res dhymm mones dhodho?		3324
Deus nes hag assay an pod:
dhiso jy ev a kost grot
kyns diberth, so mot y go.

By God, ni re evas re.			3328
Yma boghes tus dhe be,
molleth Dyw dh'agan mester.
Rag hell yw yn y bemont.
Argya orto ny amont.			3332
Yth esen pell a-dhelergh.

Ty vaw, prag na wruss'ta dre
doen agan wajys omma?
Bydh ny yllyn soweni			3336
bos agan gober heb pe.
Naw nobyl a Gala' Me
a wrussa sokor dhyn ni.

Wel, wel, my a be an skot		3340
ha war bayn kelli ow hod
by my sovle ny hwarth ma's rann.
Lemmyn, Tobesi, gweres		
bys may fons ow tiharas.			3344
Dhe gerdhes gas an gwelenn!

Dar! ena yth esowgh hwi?
Molleth Dyw dhe Tobesi:
ev re wrug agan toella.			3348
A syrr arloedh, faverewgh ni!
Nebes esen ow tybi
y fedha hi y'n for' ma.

Syrr arloedh, na gronk namoy!		3352
Trogh yw agan eseli:
bynytha ny vydhyn 'vas.
Meschyf war gorf Tobesy!
Ev re beu traytor dhyn ni.		3356
Go-ni, ellas!

Arloedh, gas dhymm ow bywnans!
My a vynn pysi gevyans
bos mar dhiek y'th kever.		3360
Molleth Dyw dhe gorf ow maw!
Mar uskis yth eth y baw
dhywgh rag gul dhyn bysmer.

Lemmyn yth owgh rewardys!		3364
Ha mar teuv dh'agas kyrghes
arta sur hwi a far gwell.
Dewgh genev vy desempis
alemma dhe'n gwylvos snell.		3368

Pes y hot, both wylde and tame.
Y say Monfras ys my name.	
Bynytha ny'm bedha sham
awos gul drog.					3372
Yma dhymmo servysi
orth ow gordhya pur vysi:
y'n diwedh a dheu dhe'm lok.	

Der dha ynjinys ha'th hus		3376
sotel os, ow toella tus,
saw my yw gweth.
Ow hanow yw Schyrlywyt.
Ahanav neb a wra fit			3380
my a'n akwit in gode feyth.

Deun ni lemmyn dhe'n tempel.
An turant a vynn kowal
gul sakrifis					3384
may hallo guthyl moy drog.
Miryn orto unn golok,
kyn na vo hi rag y les.

Syrrys, dewgh oll y'n tempel!		3388
Nyns yw hemma dyw sempel:
y tervynn y enora
Omma penn tarow skyllwynn
offrynna sur my a vynn.			3392
Tann dhejy, mab y dhama.

Dhe'm dyw ny vynna' bos gorth.
Mahomm, kemmer dhis penn hordh,
gorowrys y gernigow.			3396
Na gemmer meth a'm present,
lemmyn pan yw-a messent		
my a'n sett ryb dha frigow.

Dhe'm dyw offrynnav penn margh,	3400
tann, ha gorr e yn dha argh
presont wordhi.
Yma orto skyrennow.
Ev a dal dinerennow				3404		
rag baban avelowgh hwi.

Dhe'm dyw  Jovyn bennigys,
my a offrynn teyr bran vras,
marthys rond aga mellow.			3408
I a dal dinerow hwegh.
My a's kyrghas pur wir de
war geyn margh mes a'n halow.

Dhe'm dyw Jovyn yn y fath		3412
my a offrynn lawen kath:
ny yll bos gwell legessa.
My a's dros a Vorvelys
le may feu a'n jowl elys		3416
dygynsete y'm askra,
penn bogh ha gaver pilys.			
Ow dyw, lemmyn dhyn grassa.		

My a'gas soen a'n barth kledh.	3420
Drog hag anfeusi ynwedh
gwaytyewgh usya,
ha pylla boghosogyon.
Mollothow kentrevogyon			3424
dhy'hwi seweni a wra.

Now lemmyn deun y'gan fordh.
Agan tassens a'n barth north
re ros dhyn ni					3428
pur wir y venedykshyon,					
ha pylla boghosogyon
y kommondyas dhyn devri.				

Yma debron dh'ow diwvregh		3432
mar bell bones heb gul pegh.
Deun alemma.
Mars eus traytour,
bydh moy faytour,				3436
a vynner dh'y dhalghenna.		

Ny res dhyn fors pyth ellen,
rag bynner re dhehwellen!
Menowgh y hwrer y bysi			3440
gans agan kerens nessa,
ha hwath oll dhe lowenna
pub eur oll y fydhyn ni.

Arloedh, my a'gas gwarnyas		3444
fatell esa turant bras
er agas pynn drehevys.				
Ottensi enos y'n pras				
ha ganso ost bras ervys.			3448

Pub oll tennens dh'y arvow.
Ni a gren agan barvow		
mar ny omdhegon dhe well.
An turant yw ongrassyes.			3452
Menowgh y kar ehwias					
ha gwerrya pur dhiogel.

Saw byttegyns
yn spit dh'y dhens				3456
my a'n gorthyp gans reson,
ha mara mynn
mellya sertan
a wysk guv yn y golonn.			3460		

Hou syrrys, pana aray!
Leverewgh dhymm wtout nay
piw a ros dhy'hwi leshyans
rag dones yn ow grond vy			3464
dhe helghya best arlydhi?
Gorthybewgh war bayn mernans.

Syrr turant, ke war dha gamm:
bythkweyth ny veu mab dhe vamm	3468
genys hwath dhe'n eretons.
Sav yn nes, na vydh re dont,
my yw prest arloedh an grond
nans yw blydhynyow ugens.		3472

Syrr pryns, yw hwi eus omma?
Gwell via dhywgh omdenna
a dermyn ha pysi grath.	
Mara teun ha debatya			3476
ma's an eyl parti omma	
ow tiberth pur wir ny hwarth.

Now by hym that Iudas solde,
ny synsav a'th geryow bold		3480
unn favenn goeg.
Bydh nyns ov dha omajer,
na der reson vydh danjer
dhiso ny wrug.					3484

Dhymmo kwarel
mar pottydh lel
a falsuri,
dha akwitya					3488
kyn' mos 'lemma
my a wra gans lenduri.

Ty fals horsen, a'm brag vy,
avond, tellek, dhe'th kregi		3492
ha'th chettys plos!
My a'm bydh goes dha golonn,
skoellys omma war an tonn
kyns hy bos nos.				3496

Ny sev henna y'th halloes,
ty nag ongrassyes dell os,
mentenour a dhiskryjyans!
Re'n Arloedh Krist a versi,		3500
my ny'th syns gwell es ki.
Denagh dha debelwryans,

bo my a vynn
skoellya dha lin				3504
omma war donn.
Bydh na hwila
neb eur bragya
an Gristonyon.					3508

Fi dhis hag oll dhe'th nashyon!
Fi milweyth dhe'n Gristonyon!
Denagh dha fay,
bo ty ha myns eus genes			3512
a verow omma re Satnas!
der bayn ha meur anfeusi.

Nevra ny neghyn an fay
awos own ahanas jy,				3516
nag Yedhow ongrassyes!
Rag mentons fay Kristonyon
omma parys war an tonn
ny dhoutya' y vos triys.			3520

Out, Charlys, Bemont, Ectour,
ens lemmyn peub dh'y arvow.
An jowl agas asektour		
re bo pan vowgh hwi marow		3524
mar kwrewgh finshya.
Sesyewgh dhymmo an pryvyon,
fals plosethes Kristonyon,
dhe'n dor gansa!				3528

Hwi a gren agas barvow,						
traytours, kyn' gul yndella.
Yma parys tus arvow
dh'agas gorthybi omma.			3532
Dewgh pan vynnowgh.
Soudrys, deghesewgh dhedha.
Dhe Yedhow sur obaya
nevra ny vynna' orthowgh.		3536

Out, go-ni, res yw fia,
boneyl marow on omma.
Y'n tor' ma ni yw re wann.
Yma rann sur kemmerys			3540
gans Yedhow ongrassyes.
A Dhyw, fatell vydh lemmyn?	

Wel far yov, soudrys ryal,
a'n re m' yw fiys a-bell.		3544
Eus nagonen vydh sesyes?

Eus unn den yo'nk, otomma!      
My re wrug sur y sesya.
Syrr turant, godhvydh dhymm gras.	3548

Nov wel far dhe gentel knyght.
Ev a be pur wir y wyght
a owr kyn' bos delivrys,
hag a nagh pella y fay,			3552
bo yn pryson yredi
pedri a wra y'n stokkys.

Henna yw an pyth na wrav:
Yesu Krist ny dhenaghav			3556
awos a ylli dhymm gul.
Hwath yn despit war dha dhens
my a wordh kepar ha kyns
neb a wrug an goel ha'n Sul.		3560

Wel, wel, mar nyns edh a'y nagh
yn pryson ty a yn bagh.
Ho hwi, jaylers, dewgh omma!
Gorrewgh hemma yn pryson:	3564
mar ny nagh Krist Mab Maryon,
ena pedri ev a wra.

Syrr turant, dha vodh a wren.
Deus yn-rag omma ty dhen,			3568
yn pryson dhe wrowedha.
Ty re beu neppyth re dont,
mos dhe serri an turant.
Lemmyn ty a oel henna.			3572

Ni a vynn y garghara,
pur wir na allo gwaya
na leuv na tros.
Go-jy pan veus ow perthi!		3576
Omma ty a wra pedri:
ny 'fydh na diwes na boes.

Hayl dhiso, a venyn dha!
My a'th warn prest a unn dra.		3580
Dha vab yna kemmerys
gans an turant ongrassyes.
My ny wonn ragdho ellas
pandra vydh gwrys.				3584		

Ellas, ow holonn yw trogh!
Ellas, dhymm nyns esa flogh
ma's ev, na konfort y'n bys.
Maria gonis a wrav:				3588
dh'y fysi gans kolonn glav
rag ow mab my a vynn mos.
Maria, Mamm ha Gwyrghes,
my a vynn dha leun bysi,			3592
Maria, ow mab gweres
ha restorya dhymmo vy.
Maria, my re'th servyas
dhe'm galloes bythkweyth devri.	3596
Maria Wynn, rag ow les
y golmennow gwra terri.
Maria, mara mynnes,
delivrys bia surly.				3600		

Hou, jaylers, goslowewgh hwi!
My a jarj war bayn tenna
boes na diwes na wrewgh ri
dhe'n gwas a wrug vy or'na		3604
dhe bryson pur yredi.
An vorow re'm lel ena
my a vynn prest y gregi,
y gwartrona ha'y denna.			3608

Arloedh, dha vodh a vydh gwrys.
Ev nevra ny vydh goelyes,
my a woer dhe wir henna.
Mar pydh kregys an vorow,		3612
wastya boes heb falladow
ny vynnen a-dro dhodho.

Maria, my re'th pysis
rag ow mab sur lies gweyth.		3616
Maria, hwath ny vynnsys
dhymmo vy gul konfort vydh.
Maria, my a wel nes
a'm kria vy fors ny wredh,		3620
Maria, mersi mars eus,
y'n nos praga na'm klywydh?

Maria, nyns eus nahen:
ny amont ow fysadow.			3624
Maria ow mab sertan
yma yn tynn kolmennow.
Maria, krys dhymm lemmyn
rag ow flogh, an karadow.		3628
Maria, dha Vab byghan
gene' dre yth a hedhyw.

Maria, a-der dha vregh
dyllo dhymm dha Vab Yesu.		3632
Awos own peryll na pegh
ev a dre gene' hedhyw.	

Deus, deus a vabi!
Farwel genes, Maria,			3636
ny vynna' dha annia
omma na moy ow pysi.

Yesu Krist, lowena dhis!
Pur ger ty a vydh gwithys		3640
avel ow flogh ow honan,
hag yn kwethow fin maylys,
yn ow hofer sur gorrys
omma alhwedhys sertan.			3644
Lemmyn my yw lowenhes:
mos dhe bowes my a vynn.

Yesus, ow Mab karadow,
myns eus gwrys heb falladow		3648
da lowr y hwodhes sertan,
ha pandra eus y'n golonn.
Konfort dhe'm servons dison
bos y karsen.					3652

A Vamm, gwra dell vi plesyes.
Neb a'th wordh a vydh esyes
kyn fens i pols ow kortos.
Dhe'th servont mir,				3656
gwra dha dhesir,
ha bodh dha vrys.

A dhen yo'nk fatell es'ta?
Meur yw dha lavur omma			3660
heb y dhendil.
Saw a vo yn bywnans da,
gras Dyw pur wir dhe henna
y'n diwedh sertan ny fyll.		3664

Yesu Arloedh, dhe'm gweres!
Bydh ny alla' omweres.
Dyegrys ov gans gwynnder.
Ny wonn, re'm karadowder,		3668
pandra yw an golowder
eus a-dro dhymm heb ahwer.

Omgonfort, dreva war vann!
Kynth os gyllys faynt ha gwann	3672
hwath ty a vydh konfortys.
Y'n nos na gemmer dig'lonn;
my a'th telirv a'n pryson.
Omma y teuth rag dha les.		3676

'Grows Krist, benedicite!
Piw re dheuth dhymmo omma,
ha'n darasow oll deges?
Nos tewl yth o nammnygen,		3680
ha lemmyn sur gol'wyjyon
a-dro dhymm yma koedhys,
hag yma form a venyn,
Myghternes pur yn y gres.		3684

Dora yn mes dha arrow:
dhiworthis an kargharow
prest my a denn,
ha dhiso an darasow				3688
igorav heb falladow.	
Nyns eus dialhwedhigow
a'm gwith sertan.

Lemmyn, ow mab, ke dhe'th vamm,	3692
ha lavar dhedhi heb namm
Maria dhe'th delivra,
ha speshly lavar dhedhi,
drens hi ow Mab dhymmo vy,		3696
ha gwrens ow servya deyly
arta a-wosa hemma.

Maria, gordhys re bi!
Maria, gwiw nyns en vy			3700
genes dhe vones ledyes.
Maria, dhiso meur gras!				
Maria, na ve dha ras				
gonn gwir y fien diswrys.		3704	

Ow bennath genes heb namm,
ha'm bennath y rov dhe'th vamm:
lavar yndella dhedhi:
kynth heveli dhedhi pell			3708
ow bos heb hy klywes lel,
ny vynnen hy ankevi.

Out, go-ni, mata, sa' bann!
Haneth oll an bys gans tan		3712
yma pur wir, ha'n pryson
ow kolowi.
My a grys bos gwrys fordh lan
ena devri.					3716

An prysner yn kerdh gallas,
ha'n darasow oll deges.
Piw an jowl re beu omma?
Deun dhe'n turant, leveryn -		3720
A, molleth Dyw y'n gegin,
otomma sur drog adla!

A syrr turant, go-ni, go-ni!
An prysner yn kerdh devri		3724
gallas ev haneth yn nos.
Golowder ganso re beu,
bythkweyth moy own ny'm darva,
re Dhyw a'm ros!				3728

Out, go-vy, harow, harow!
Pyma ow frysner fiys?
Hwi a vydh pur wir marow
maras yw-a dienkys				3732
re'm lel ena!
An horsens re beu medhow,	
ha re asas tus an pow,
my a woer, dh'y dhelivra.		3736

Ay turant, ke war dha gamm!
Molleth Dyw dhe vab dha vamm!
Yma re ow leverel
heb ti vydh na gowlia,			3740
delivrys der Varia
fatell yw-a diogel,
ha'gas bos hwi dhe vlamya,
war voghosogyon kruel.			3744

Ay, dar, yndella vydh hi?
Mal, myschef a'gas dokko	
ow sklandra mar mynnowgh hwi,
ha leverel ow bos-a				3748
omma kruel,
hwi a'n prenvydh, Dyw yn test!
Have that! My a'gas lest
rag dyski drog dhymm kewsel.		3752

Hebaska dhy'hwi, ow mamm,
meur revrons dhe Varia!
Dhyn ni prest y fia kamm
mar ny wrellen hy gordhya.			3756
Yn gwella prys
hi re wrug ow delivra
mes a bryson, Mamm gerra,
le mayth en-a drog hendlys.		3760

Maria re bo gordhys!
Dasvywys yw ow spyrys
ow mab dhe weles omma!
Fatell veusta delivrys?			3764
Lavar dhymmo, my a'th pys,
ow mab kerra.

Maria dhymmo y'n nos
pur wir a dheuth dhe'n pryson		3768
gans golow ha meur a dros.
Yn kosk bo difun dison
ny wonn esen.
Hi pur wir a'm digolmas,			3772
ha'n daras dhymm igoras,
hag uvel a'm kommondyas
dhe'm mamm dhe dre mayth ellen

Yn-medh hi: 'Lavar dhe'th vamm	3776
my dhe'th telivra heb namm
saw dhymmo restoryens hi
ow Mab: henna nyns yw kamm
pan usi hy flogh dhedhi!'		3780

Dhe Varia Wynn meur gras!
A vynno hi dhe weres,	
y'n diwedh ny vydh toellys.
Hy flogh my a gemmeras			3784
dhiworth hy imaj a ras
drefenn nag es restoryes
dhymmo gensi.
Marthys klav o ow holonn.		3788
An flogh dhe'n imaj dison
my a vynn doen yredi,
ha mos kwykk bys y'n eglos.
Omma otta gwithys klos:			3792
y aperya ny vynnis.	
Maria, lowena dhis!
Maria, dhiso meur gras,						
ow mab dhymm dri pan vynnsys.		3796

Maria, kemmer dha flogh,
Maria, re beuv re logh
yn dha gever.
Saw mersi y hwrav pysi,			3800
hag onan  a'th servysi
nevra bydha' heb ahwer.

Out warnowgh, hwi fals gwesyon!
Prag y hwrussowgh ow helmi?		3804
Agas pennow milusyon
my a wra aga therri.

Lavar pur wir mar kyllydh.
Henna lemmyn y fyllydh			3808
rag pur fast yth os chaynys.
Dhe Veryasek my a vynn
dha worra pur wir lemmyn
mar kyllydh bones sawys.			3812

Lavar dhymmo, lagasek,
pandr' wra-ma gans Meryasek?
Mar wir an jowl dhe'th leski.

Meryasek, dhywgh lowena!			3816
Den mes a'y rewl eus gene',
ha tus re wrug ow heski
may wrellen y dhri omma
dhe vos sokrys genowgh hwi.		3820

Yesu, Arloedh eus a-vann
re weresso krev ha gwann!
Truedhek syght yw hemma,
gweles den yo'nk teg sertan		3824
chaynys y'n keth vaner ma.

Awos ow bones chaynys
a teffes dhymm nebes nes
my a bilsa dha benn blogh		3828
hag a wrussa
dhiso omma
garrow pur drogh.

Yesu Arloedh, my a'th pys		3832
gweres omma an den ma.
Yesu Krist, Arloedh grassyes
dh'y skians lemmyn dro-va.
Yesu Arloedh, Mab Gwyrghes,		3836
y envi gorr dhiworto!
Yesu, gront na ven neghys,
ha pes gene', Maria.

Gorta, ty dhen, dhymm omma:		3840
yn Hanow Mab Maria
my a vynn dha dhigelmi.
Neb a yll hag a ylli
re sawyo jy heb eli!			3844
Amen warbarth gwren pysi!

Dhe Krist Yesus meur wordhyans,
ha dhis, Meryasek, nevra!
Krist dhymm re dhros ow skians	3848
dredhos, Meryasek, omma.
Meryasek, yn ow bywnans
my a vynn prest dha servya.
Meryasek, dhiso revrons!			3852
Synsys ov vy dhe'th wordhya.			

Dhe'm oratri mos mynna'
dhe bysi war Varia
prest ow gweres,				3856
ha dhe'm gwitha pub seson
omma dhiworth temptashyon,
ha dhiworth pub drog kowses.

Yesus, Arloedh, leun a ras,		3860
gordhyans dhis ha lowena.
Yesu, Arloedh yn pub plas,
gwith ow ena heb mostya,
ha'm korf keffrys.				3864
Maria Wynn, Gwyrghes pur,
Maria, bydh ow sokor!
Maria, a gara' meur,
dhe Dhyw ker pys rag ow les.		3868

Ow eledh ker, ewgh dhe'n bys.
Sosten an nev bedhens res
dhe Veryasek.
Megys y fydh gans ow gras,		3872
bennigys yw yn pub plas,
y oberow dhymm a pleg.

Yesu, dha vodh a vydh gwrys,
dhodho ev yth en uskis,			3876
genen y fydh konfortys,
y'n fordh wella.
Dhodho megyans
degyn diblans					3880
dhiworth an Formyer gwella.

Meryasek, lowena dhis!
Krist ker re'gan dannvonas
omma prest dhe'th konfortya,		3884
kynth esos owth hir benys
omma ty a vydh megys
gans boes eledh y'n tor' ma.

Yesu, Arloedh nor ha nev			3888
pub eur oll re bo gordhys.
Yesu Krist, ny'n jevydh grev
y'n bys ma a'th lel wonis.
Yesu, dhiso y krassav.			3892
Gans boes nev pan ov megys,
Yesu, Arloedh, ny dhoutyav
kyn fen tri dydh ow penys.		

My yw arloedh heb parow,			3896
dug, ynwedh astronomer.
Dhe  helghya heb falladow
dhe bryns par dell yw devar
mos my a vynn,					3900
ha genev kowetha da.
An epskop pur wir a dheu
dhe sertan plas er ow fynn.

Bysi yw dhyn bones war.			3904
Yma dragon vras heb mar
yn kav omma rybon ni.	
Mara teun ni er hy fynn
marow on bras ha byghan.			3908
Da yw bos fur yredi.

Yma omma tus arvow,
hag archers gans gwaregow
abel pur wir dh'y ladha.		3912
My ny dhoutyav gans ow heun,
marnas i a vo re leun
kyns es dibarth, hy skwardya.

My yw epskop a dhevis			3916
ha parlet meur ow rasow.
Y tedhewis nans yw mis
mones yn-hons dhe'n prasow
erbynn dug Magus a brys,			3920
den fur yn y worthybow.
Ow krosser, o'ta parys
lemmyn dhe'm gor'mynnadow?

My yw parys, arloedh da.			3924
Saw gwann rewl yma omma
na yllyn livya kyn' mos.
Gwag yw dhymm an penn-gasenn.
A, molleth Dyw y'n gegin,		3928
skant yw an diwes ha'n boes.

Hayl dhywgh dug nobyl Magus!
My ha'm krosser, Presagus,
re dheuth dhy'hwi dhe sportya.	3932
Na withyn ni re dhe'n tir-nans,
rag yma dragon diblans,
hag onan vras, sur omma.

Now wolkomm ffadyr byschyp!		3936
Ny dheu dragon my a dyb
ogas dhyn ni.
Mar teu yn syght, my a'n goer,
yma omma pobel lowr				3940
rag hy ladha yredi.

Na drestyn ni dhe henna.
Arlydhi, deun alemma!
Ottahi sur devedhys!			3944
Out, dredhi bydhyn marow
gans flamm tan mes a'y ganow.
Ny's gorta mil dhen ervys.

Hou, deghesewgh warnedhi!		3948
Nans eus rann lenkys gensi.
Pyth an jowl a wren ni?
Mahomm re'gas ankomppro!
Yn agan mysk ow skombla			3952
avel oy, mark, ottahi!				

A go-ni, go-ni, fien,
ken marow bras ha byghan,
re gorf Mahomm, on omma.			3956		
Deun dhe'n emperour Costentyn,
ha dhodho ev leveryn,
y wrians ev yw hemma.					

Hayl, syrr emperour Kostentyn!			3960
ha warnas ni a kri 'Out'.
Diswrys yw an pow lemmyn,
ha der dha wryans heb dout
lies marow.					3964
An dhragon vras eus y'n kav				
unn den dhe gerdhes a'y sav
ny as ma'n lattho heb wow.				

Bythkweyth ny veu 'vas y'n pow			3968
a-ban veus Kristyon heb wow.
Molleth Dyw war a'th trelyas!
Ny glywis gans den genys
a wordhya Krist negedhys				3972
bythkweyth dhe fara yn fas.

Arlydhi, ewgh hwi war gamm.
Krist ha Maria y Vamm
deu rag agan gweres.			3976
Deus omma, ow messejer,
ha kyrgh uskis Sylvester			
dhe gows gene' a verr spas.		

Kostentyn, arloedh somper,		3980
my a dhoro Sylvester			
omma dhy'hwi an vorow.
Ny gosk hwilenn yn-dann droes		
na nevra ny dhybra' boes			3984
erna gowssen orth y anow.		

Sylvester, lowena dhis!
Dhe'n emperour dones uskis
Res yw dhy'hwi yn sertan,		3988
rag ev a vynn kows orthis
pur wir lemmyn.		

Dhe Konstentyn my a dheu
dh'y gommondment bynytha:		3992
ev yw arloedh meur y nell.
Syrr emperour, dhywgh lowena!
Omma prest my re dheuva
ha ny vynnis lettya pell.		3996

Yma omma sur dragon
ow ladha pobel dison
heb nomber sur dell glywa'.
Tewlel a wrons warnav vy			4000
bones an kawser devri					
besydhys rag ow bos-a.

Dre vodh Krist, Arloedh a-vann,
an dhragon my a wra gwann		4004
dregyn y'n pow na wrello.
May hwello myns eus yn Rom
Yesu Krist a biw ri dom
ha gul kepar dell vynno.			4008

Kans den ledhys war ow fydh,
now re beu sur yn unn jydh
prest gensi hi.
Mar kwredh hy overkommya			4012
dhe Krist ni a vynn trelya.
War ov, ny yllydh devri.

Dhe'm pysadow alemma
mones a vynnav rygdhi.			4016

Pedyr, lemmyn dhymmo ke
dhe Sylvester yredi.
Gwayt yn teg y gonfortya
ha gans henna y dhyski			4020
an dhragon y hwra fetha
der ow galloes yredi.

Yth esov orth y gara:
ny vynna' y ankevi.				4024

Arloedh, dha vodh my a wra,
Sylvester skon y warnya
a'n dhragon na'n jeffo own.
Ev a's led avel oen dov,			4028
ha der alloes Dyw yn prov
a's kommond dhe'n dysert down.

Sylvester hweg, bydh lowen!
Krist a vynn orthis sertan		4032
fetha pur wir an dhragon.
Dha dhew japlen kemmer i
genes dhejy yredi
ha gweres a dheu dison,			4036

Arloedh nev re'm gweresso!
My ny wonn dhe'm konfortya
piw eus omma devedhys.
Meur yw galloes Krist a-vann,		4040
ha trestya a wrav sertan
pub eur oll ev dhe'm gweres.

My yw dhe Krist abostol,
ha Pedyr ow hanow lel:			4044			
na dhout dessayt y'n mater.

Dhe'n dhragon kows yndellma:
"Yesu Krist, Mab Maria,
ha genys a lel Wyrghes,			4048
a veu marow y'n growsprenn
hag ynkleudhys yn bedh men,
dhe'n tressa dydh dasserghys,
assendyes dhe'n nev yn-bann.		4052
Dydh breus ev a dheu sertan
dh'agan breusi kig yn kneus.			
Yn y Hanow, ty dhragon,
yn-mes omma dhymmo deus."		4056

Sin an grows kemmer genes
ha ty a's led dell vynnydh			
poran dhe'th vodh dha honan.
Yesu a vynn dha weres			4060
rag dha vos y servont len.		

Bennigys re bo an prys!
My a vynn mones uskis
dhe'n dhragon sur alemma.		4064		
Dewgh gene', ow dew japlen.
Sin an grows dheragon skon
degewgh a-barth Maria.

My a dheg pur wir an grows,		4068
ha'w koweth ynwedh heb flows,
degens lantern gans golow:
down yw an kav may ma hi,
kans pas dell glywis, ha moy.		4072
Krist gwith ni orth tewolgow!

Syrrys, deun ni dhe viras
pan dhiwedh a'n dhragon vras
a wra Sylvester lemmyn.			4076
Ny grysav vy ma's pystri
y hwoer e gul yredi
dh'agan toella pur sertan.

Yn Hanow Mab Maria,				4080
Yesu Krist yth yw henna,
a veu marow, ynkleudhys,
dasserghys dhe'n tressa dydh,
dhe'n nev assendyas ynwedh,		4084
a'n barth dheghow dhe Dhyw Tas.
Dydh breus ev a dheu perfeyth
dhe vreusi an drog ha'n mas.

Yn y Hanow deus yn-mes,			4088
par dell yw gorhemmynnys
gans Krist dhymmo y'n bys ma.

Otta an dhragon ow tos;
wardhelergh gwell yw dhyn mos.	4092
Out, marow yth ov omma!
Pur wir gans hy anall poes
bynytha 'vas ny vydha'.

Hi re'm ladhas gans hy gwyns.
Re Vahomm hweg, penn an sens,
alemma ny'm beus gwaya.
Go-vy na veuma war kyns!
Hager diwedh yw hemma.			4100

Gorta omma, ty dhragon!
Yn Hanow Krist, kuv kolonn,
my a vynn dha dhalghenna,
ha'th ledya kepar hag oen,		4104
der alloes Dyw yndellma.

Syluester, gordhys re bi!
Ty re brovas yredi
bos Krist Penn an arlydhi.		4108
Dhymmo edhomm o henna.
Syrrys, pandr'a gewsewgh hwi?
Den bennigys yw hemma.

Yma omma tus varow.				4112
Mar kyllons heb falladow
dh'aga bywnans bones dres,
kaws dhyn ni ev a via
yn Yesu, Mab Maria,				4116
dhe grysi, byghan ha bras.

Yesu, Arloedh krev ha gwann,
Yesu, an dus ma lemmyn
usi war dhor omhwelys,			4120			
gront dhedha sevel yn yagh.
Maras yns fur i a nagh
y'n eur na tebel weythres.

Sylvester, gordhys re bi!		4124				
Yn Krist my a vynn krysi
Dyw a versi y vos-a.
An dhragon yw tebel vest.
My a vynn pysi baptyst			4128
ha gordhya Mab Maria.

Dhe'm skians pan oma dres
my a vynn bos besydhys,
gordhya Yesu bynytha.			4132
An fals dragon, tebel pryv,
ny gara' gweles hy greuv.
Disawr vest yw honna.

Na berthewgh own anedhi.			4136
Dre ras Yesu eus a-vann,
dhe'n dysert my a's gorr hi,				
dhe'n le na wrello dregyn.
Yn Hanow Krist a versi			4140
my a'th worhemmynn, Dragon,
dhe'n gwylvos kwykk mayth ylli.
Avoyd dhiworthiv lemmyn!
Drog nevra gwayt na wrylli		4144
dhe vest na den, krev na gwann,
na bydh moy na dhehweli
war bayn ankow, ty vilen.				

Yn kerdh sur gallas homma.		4148
Oll Rom yw synsys nevra
dhe enora Sylvester.					
Gwra skon agan besydhya.
Opyn gwelys yw omma				4152	
nag eus Dyw ma's Yesu ker.	

My a'gas besydh warbarth,
omma lemmyn kyns dibarth,
in nomine patris et filij		4156
et spiritus sancti, amen.
Lemmyn, ow mebyon lyenn,
hware dhe'm palys deun ni.			

Parys on dhe vos genowgh.		4160
Ni a wra boghes venowgh,
Sylvester, servis dhy'hwi.
Gordhyans dhe Krist y'n tor' ma!
Lies enev sur omma				4164			
dredhowgh sawys eus devri.			

Gordhyans dhe Krist a selwyans!
Der Sylvester y'n tor' ma
pobel Rom orth dew vernans		4168
delivrys yth yns omma,
kyns oll a debel gryjyans
lies den dres yn fordh da
ha ni oll gwithys diblans		4172
orth an dhragon, pryv an pla.

Deun ni oll gans proseshyon.
Dh'y gort Sylvester dison
gwren y worra.					4176
Dhodho oll yth on synsys:
lies omma devoryes
gans an dhragon ongrassyes,
na ve ev, sur a via.			4180

A Dhyw, ass oma grevys!
Mans ow eseli a hys
ma's orth dew groch ny gerdhav.
Ass ov gwann hag anhudhek.		4184
Kelmys ov dhe Veryasek,
saw ny wonn p'eur y'n metyav.

My re beu yn-mes dres nos,
meur ow anwoes ha'm poenvos		4188
pan vydh lies ow koska,
yn pollow prest omhwelys,
ow dewlin ha'm kig skwerdys.
Sevel a'm sav ny alla'.			4192

Devedhys yth ov dhe'n plas.
Dursoenno dhis, a dhremas!
Rag kerensa Yesu hweg
lavar dhymm, a dhen grassyes,		4196
py kavsen-va Meryasek.

Ow kows genes ottava.
Pandr'a vynn'ta anodho?
Lavar yn skon.					4200
My a garsa
y'n norvys ma
pub eur sokra
boghosogyon.					4204

My yw kropyl podrethek
devedhys dhis, Meryasek,
pur edhommek dhe Dhyw gras.
Rag kerensa an passhyon			4208
a borthas Yesu ragon,
Meryasek, gwra dhymm gweres!

Ny'm beus esel nag yw mans,		
ha pub eur yma mernans			4212		
y'n bys orth ow goheles.
Ny'm beus kerdhes ma's slynkya.
Ny gar nameur y'n bys ma
dos yn ow syght na'm gweles.		4216
Noeth ov avel best omma
war leur ow pedrevanas.		

Yesu, a wrug nev ha nor,
my a bys omma yn klor			4220
re dharbarro dhis yeghes,
mones ha dos may hylli,
kepar dell yll heb eli		
sawya oll dha eseli				4224
a bub galar ha kleves.

Yesu yw agan savyour.
Re'th trehaffo dhiwar leur!	
Maria re'th weresso,			4228
ha re wronttyo
hy bodh mar pe-a
yeghes dhiso y'n tor' ma!

Arloedh, ass ov lowenhes.		4232
Grassav dhe Krist a versi
ha dhis, Meryasek, keffrys.
Restoryes ow eseli
yw dhymm heb wow.				4236
Kerdhes my a yll
lemmyn heb peryll,
yagh ha pur salow.

Dhe Yesu re bo grassyes!			4240			
Dhe wiska kemmer dillas						
lemmyn, densa, y'th kyrghynn,
ha tann dhis diwes ha boes.
Grassa dhe Krist a alloes:		4244			
ev yw dha vedhyk sertan.

Yesu a-vann,
Mab Gwyrghes splann,
dhywgh re'n talo!				4248
Meryasek hweg,
dhe'n boghosek
parys owgh hwi dhe sokra.

Dewgh hwi dhymm, ow bredereth.	4252
Korf ow Arloedh dell dheledh,
hedhyw my re ressevas.
Res yw diberth wor'tiwedh,
kyn fo teg an gowethas.			4256

Dhe Yesu re bo grassyes!
Gans mernans my yw tochys.
Res yw mones a'n bys ma.
Bredereth, usyewgh dader,		4260
ha'n voghosogyon pub eur,
bedhewgh sokor an re na.

Arloedh, fatell vydh dhyn ni
mar tiberthydh yredi,			4264
Meryasek, dhiworthyn?
My a woer yn hwir heb mar 
bynytha arloedh a'th par
pur dhevri ny 'gan bydhyn.			4268

Yma an prys ow nesa.
Dhe Krist my a vynn grassa
dhymm y dhader y'n bys ma.
Yesys, untys, komunyes			4272			
ov lemmyn, dhe Yesu gras.
Dhiworth Krist, lel Mab Gwyrghes,
rag ow servysi y'n bys,
war Dhyw pysi my a wra.			4276		

Neb a'm gordh vy y'n bys ma,
Yesu, Arloedh, gront dhedha				
galloes bos yesys omma
kyns es merwel yredi,			4280
korf Krist ynwedh resseva,
untyes gans henna devri,				
dhe'n wlas nev aga ena
mayth ello pur wir dhe'n joy.		4284

Y'n le may fiv-a gordhys			
pysav rag an keth re na
ma's teffons i leun yeghes			
pysi warnav a wrella,			4288
ha sawys a bub kleves
a-barth an korf ha'n ena,
sosten ma's teffons keffrys,
ha lowr pegans dhe vywa.			4292

Yn Kernow my a'm bydh chi
ryb Maria a Kammbronn.				
Dhe'm gweles neb a dheu di			
my a's akwit pur dhison,			4296
kyn fo ow horf yn ken le.
Y'n keth plas na neb a bys,
gans Yesu y fydh klywys,
ha'y betyshyon kollenwys			4300			
lafil pur wir mar pydh-e.					

Ow goel a vydh sur
yn mis Metheven,
an kynsa Gwener				4304
rag nevra sertan.
Ow bennath vy,
gans bennath Krist, Penn an sens,
dhe gemmys ow goel a syns		4308
y pysa' bys vynari.

Meryasek, fatell esowgh?
A-der medhelhes bras owgh.
Bedhewgh a jer.				4312
Ni a yll bos moredhek
war dha lergh, ha hirethek,
mars edh dhiworthyn yn sur.

Dy' Gwener, Krist Yesu ker		4316
a wrug merwel ragon ni,
mayth ov lowen dy' Gwener
daskorr ow ena devri
dhe'm Selwador.				4320
Ha dy' Gwener rakhenna
bedhens ow goel vy nevra
synsys gans ow fleghys dour.

Bredereth, dewgh nes omma,		4324
yn tokyn a gerensa
amma dhywgh oll my a vynn
yn Hanow Mab Maria
Yn uvelder diberthyn.			4328

in manus tuas domine
spiritum meum commendo.

Ow eledh, nijewgh dhe'n nor,
dhe gyrghes dhymmo pur glor		4332
omma enev Meryasek.
Myns a dhesiryas grontys
yma dhodho war an bys.
Y vaner o da ha teg.			4336

Yesu, ev re dhendilas
yn gwlas nev bones trygys.
Dhiso y feu servont lel.
Dha volonjedh					4340
par dell dhelledh
ni a wra snell.

Meryasek, bydh lowen.
Myns a desirsys sertan			4344
dhis yw grontys.
Dhe'n nev ty a
dhe lowena
rag tryga yn joy a bes.			4348

Ow krosser, my re glywas
bos Meryasek yn 'neworres.
Mos dh'y weres my a vynn,
mars yw-a byw po marow.			4352
Y goweth heb falladow
my a grys yn ow dydhyow
ny wela' sur yn Breten.			

Moredhek ov rag unn dra.			4356
Meryasek, dell glywa'
yma sur war y vasken.
Dewgh gene', ow marghogyon.
Dh'y worra y'n dor dison			4360
ni a vynn mones lemmyn.

Yma sur an arlydhi
dhe Veryasek yredi
ow mos dh'y worra y'n dor.		4364
Dyw kemmer with a'y ena!
Ny vydh arall a'n par na
yn trogel yn Breten sur.

Lowena dhywgh, arlydhi!			4368
Meryasek an den wordhi
dell glywa' yw tremenys.
Dh'y worra y'n dor pur wir,
dell grysa', kelmys owgh sur		4372
ha ni keffrys.

Ya, syrr Yurl, yredi,
par dell o-va den wordhi,
agan part yw					4376
mones pur wir gans revrons
dh'y worra y'n dor dihwans.
Ev o lel servont Yesu.

Lowena dhy'hwi ha ras!			4380
Pes da ov a'n gowethas.			
Y'n tor' ma yredi
tremenys yw Meryasek.
Yesu, Arloedh galloesek,			4384
dh'y ena re wronttyo joy.

Ev o pur wir den wordhi
a'y enesigeth devri,
dell wodhon oll yn Breten,		4388
ha moy wordhi y wrians
yw dhe gommendya diblans
dell welis vy eksperyans
gonedhys ganso sertan.			4392			

Dall y feuv lies blydhen:
medhyk vydh-oll ny gevyn				
a allo gul dhymm gweres.
Pan dheuth-a prest dhodho ev,		4396
der alloes Krist Myghtern nev,
ow golok dhymm restoryes				
ha gras dhe Yesu heb grev			
Meryasek a'm sawyas.			4400

Lies den yma synsys
dhe Veryasek sur y'n bys
nevra pur wir dh'y wordhya,
rag my a'n krys sans yn nev		4404
pur dhevri y vones ev
warlergh y ober omma.

Dyw re sawyo an kolji!
Syrr deyn, leverewgh dhyn ni		4408
yw Meryasek tremenys?
Notyes y'n pow sur yma
bos y enev a'n bys ma
dell grysav dhe joy gyllys.	4412

Arloedh, ev yw tremenys.
Y enev gans an Drynses
krysav y vos.
Tekka diwedh y'n bys ma			4416
ny glywas den, re'm lowta,
dhe wuthyl, na yo'nk na loes.

Y leveris oferenn
dy' Gwener vyttin sertan			4420
glorius ha teg.
Warlergh henna leveris
gans ankow y vos tochys.
Gras dhe Yesu galloesek.			4424

Dhiworth Krist y hwrug pysi
sertan desir yredi
dhe geniver a'n gortthya.
Dhodho ev a'gan gelwis			4428
ha dhyn ni a gommondyas
dos oll dhodho dhe amma.

Y dhiwleuv y trehevis.
War wir Dhyw mersi krias,		4432		
ha dhe'n nev ev a viras,
lowenek yn syght dhyn ni.
An wers 'In manus tuas'
y's leveris heb powes.			4436
Pan o hi du yredi
y enev y taskorras
dhe'n Tas Dyw leun a versi.

Ny woer ma's rann pur dhison		4440
y'n bys y gonversashyon.						
Kyn hwiska pann teg a-ves,
yn y nessa hevis reun
pub dydh y hwiska sertan.		4444
Na nosweyth ny wre powes						
yn hotheys na lienyow,						
marnas yn kala garow.
Hir ny vedha y hunes.		4448	

Havel o ow kordhya Krist
prest orth Sen Yowann Baptyst.
Gwin na sider ny usya.
Milweyth y'n nos pur sertan		4452
yth e dhe benn y dhewlin,
Yesu Krist rag y wordhya.

Ha milweyth pur wir y'n jydh
war benn y dhewlin perfeyth		4456
y fynna mos awos grev,
may hwrug y dhewlin hwythfi
mar vras skant lowr y hylli
treweythyow kerdhes a'y sav.		4460

Nevr'ow pysi po redya
y'n eglos ev a vedha.
Marnas dader ny gewsi.
Megys veu gans boes eledh,		4464
ken ny grysa' in god feth
y hallsa bywa devri.

Ass yw hemma meur a goll
yn Breten sur dhyn ni oll.		4468
Mestresi, mars owgh parys
mones dh'eglos ni a vynn
dhe ynkleudhyas yn sertan
an korf uskis.					4472

Pub travle omma yw parys.
An keur yma arayys
dell goedh erbynn den wordhi.
An pow fast ymons ow tos.		4476
Kerys o gans yo'nk ha loes
y'n bys ma dres arlydhi.

Y tendilas y gara.
Lies den gwann y'n bys ma		4480
pur wir ev a gonfortyas.
Dall ha bodhar, evredhyon,
palsi ha divers klevyon,
ny wodhon kows mar lies.			4484

Deun yn kerdh yn Hanow Dyw,
ha Maria, Mamm Yesu:
gweresewgh orth an geler
may hyllen mos y'n eglos.		4488
Krist roy dhyn ni dydh ha nos
gul oberow a dhader!

My a vynn doen an eyl penn.
Bythkweyth ny geris moy den		4492
my a grys y'n norvys ma.
Ev a dhader o lenwys
ha bennesikter keffrys:
genys veu yn termyn da.			4496

My a dheg an penn arall.
Meryasek pur wir heb fall
a'm sawyas pan en-a dall.
Gordhyans dhodho bynytha			4500
kepar dell oma synsys
bynytha yn ow denses
dh'y enora.	

Lemmyn kanens an klerji			4504
yn Hanow Dyw a versi,
ha deun uskis alemma:
y tendilas
bos enorys					4508
sur y'n pow ma.		

Lemmyn pareusyeugh an bedh
yn Hanow Krist dell dhelledh,
may hallen y ynkleudhyas,		4512
dell yw devar den wordhi
yn agan mysk yredi.
Dader dhe lies huni
ev a wrug, dhe Yesu gras.		4516

An bedh genen ni yw gwrys.
Kepar dell en-va synsys	
dh'y wonis y'n norvys ma,
evredhek ha klav pan en			4520
ev a'n sawyas yn sertan
may koedh dhymmo y gara.

An bedh genen yw glanhes.
Arlydhi, dell vowgh plesyes		4524
gwrewgh hwi lemmyn.
Dyw, ass on ni hirethek
ow kweles korf Meryasek
ow mos y'n dor sertan.			4528		

Bodh Dyw nyns eus offendya.
An korf y'n bedh y worra
gwrewgh lemmyn yn Hanow Dyw,
ha my an benedykshyon			4532
a wra omma pur dhison
a-barth ow Arloedh Yesu.

Y'n bedh my a'n gorr lemmyn.
Gweres dhymm, syrr yurl, yn len	4536
yn Hanow Mab Maria.
Otta an korf a'y wrowedh.					
Kyn fo mar veur an roweth
oll ni a dheu dhe hemma.			4540

Arloedh nev re'n bennikko!
Ow fleghes, gwrewgh y gudha
yn Hanow Dyw.
Ha deun dhe dre alemma.			4544
Hireth eus orth ow grevya
ha lies hebov omma
pur wir hedhyw.		

Pes yn Hanow Dyw a-vann,			4548
myns eus omma kuntellys!
Bywnans Meryasek sertan
genen re beu diskwedhys
Y'n keth dydhyow ma dhy'hwi.		4552
Trestya ynno a wrello,
ha lel pysi warnodho,
Yesu re wrontyas dhedha
aga desir yredi.				4556

Dhy'hwi bennath Meryasek,
ha Maria Kammbronn hweg,
bennath an abesteleth!
Evewgh oll gans an gwari		4560
ni a vynn agas pysi
kyns mos a'n plas.	

Piboryon, hwythewgh yn skon.
Ni a vynn kettep mab bronn		4564
mos dhe dhonsya.
Ewgh bo trygewgh,
wolkomm vydhowgh,
kyn fewgh hwi seythun omma.		4568

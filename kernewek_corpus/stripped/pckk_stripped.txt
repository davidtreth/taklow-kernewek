Dhywgh lavara' ow dyskyblon,
pysewgh toth da oll keskolonn,
Dyw dres puptra eus a-ughon,
dhywgh y'n bys ma y ras dannvon,
y'n diwedh may fewgh selwys.	5

Gans an eledh yw golow;
yn nev agas enevow
nevra a dryg heb poenow
yn joy na vydh diwedhys.

Dh'agan gwitha rag mab an pla	10
agan temptya pur fel a wra
prest yn pub le dhe wul droktra
ha denagha oberow da,
dell lavarav dhywgh an gwir.

Lavurya a wra pup-prys	15
rag dri den dhe vos dempnys
dhe boenow, na ve selwys.
Hennaw oll yw y dhesir.

Yowynk ha loes kyn fons toellys
dre y dennvos mersi galwens:	20
skon y alloes a vydh lehes.
Mersi yw skoes dhe neb a'n pys	
piwpynag oll a vo ev.
Pysadow a leun golonn		
a worr dhe-ves temptashyon	25			
na vo troblys y enev.

Ha my a bys ragowgh ow Thas
may fewgh selwys dre y leun ras
hag oll kyrghys dhodho dh'y wlas
yn joy a bys heb striv ha kas	30
yn sertan gans an eledh.

Ny yll kolon prederi
an tekter a'gas bydh hwi.
Henna a vydh heb diwedh.

A Vester hweg gordhys re bi!	35
pan wredh mar deg agan dyski.
Ass on hwansek oll dhe bysi,
lettrys ha leg war Dhyw mersi!

Oll ni a bys yowynk ha hen
war Dhyw pup-prys mersi 'gan ken	40
may fen gwithys rag an bilen
hag oll selwys trank heb worfenn.

Penys a res rag y derros
may fo lehes meur a'y alloes.
Dre ow fenys dew-ugens nos	45
dhymm devedhys ewl dhe voes.

Mara'n jeves ewl dysbri,
my a woer gwir yredi
yn sertan nag ywa Dyw.	
My a vynn mos dh'y demptya,	50
mara kallav y denna
dhe wul glotni war neb tu.

Sur awos oll ow galloes,
bydh ny allav yn ow roes
dhe wul pegh vydh y gachya.	55
Den yw dhe beub dhehweles:
saw y ober ha'y dhyskas
pub oll a wra tremena.

Dhiso jy y lavarav:
mars os Mab Dyw a-wartha,	60
desempis argh ha lavar
dhe'n kals meyn ma bos bara.
My a wodhvydh y'n eur na
pyth yw dha alloes heb mar.

Mabden heb ken es bara	65
bydh ny'n jeves oll bywnans,
lemmyn yn lavarow da
a dheu 'dhiworth an Drynses.

Ow dyskyblon, dre henna
lemmyn hwi a yll gweles	70
lavar Dyw maga dell wra
neb a yll y gemmeres.

A Vester ker karadow,
dell leverydh, my a grys
y fydh agan enevow	75
dre lavarow Dyw megys.
Ha, fethys an dywolow,
y'n lyvrow dell yw skrifys
ni kyrghys dhe'n nev golow
yn joy vynitha a bes.

Mars os Dyw a nev golow,
diskwa lemmyn marthusyow,					
may hylliv vy y weles.
Ke war bynakyl an templa,
hag ena gwra esedha.	85
Nyns yw dhis tyller pur es.

My a vynn mos ow honan
war an pynakyl yn-bann
dhe esedha.
Yma dhymmo yn sertan	90
dhe wruthyl unn pols byghan
taklow priva.

Ughel yth os esedhys,
ha deantell re'm lowta.
Y'n lyver yma skrifys	95
bos eledh worth dha witha
rag own dha vos disevys,					
dha droes orth men pystiga.
Mars os Mab Dyw a veur brys,
diyskynn ha dhe'n dor ke.	100

Yma skrifys y'n lyvrow,
ny goedh dhis temptya dha Dhyw
yn neb maner,
saw dha Arloedh Dyw a nev
y koedh dhis y wordhya ev	105
yn pub tyller.

Deun alemma, kowetha,
war venydhyow dhe wandra
ha dhe bysi
ow Thas kerra, dh'y lawa,	110
der y vodh dh'agas gwitha
rag terrosa.

Oll dell vynni, Arloedh ker,
my a wra yn pub tyller
hedra vyn byw y'n bys ma.	115
Gans penys ha gologhas
my a bys Dyw meur y ras
dannvon gras dhyn ni omma.

Mester ker, re bi gordhys
dell goedh gans tus oll a'n bys,	120
rag dha dhyskas yw pur dha.
Gwynn y vys a vo trygys
yn dha servis, rag tristyns
ny'n degemmer vynitha.	

Ottomma menydh ughel,	125
ha my a dhiskwa dhis gwel
a veur a bow.
Oll an bys ma ty a'fydh
koela orthiv mar mynnydh
yn sur heb wow.	130
Mir lowena oll an bys:
sitys rych, trevow a bris,
kastylli bras hag ughel.
Oll an re ma ty a'fydh
ow gordhya mara mynnydh	135
war ben dha dhewlin isel.

Ty Sathnas, dyowl milligys,
yma skrifys y'n lyvrow,
yn pub maner y koedh dhis
gordhya dha Dhyw ha'y hanow.	140
Ke dhe-ves, emskemunys,
y'n difeyth y'n tewolgow:
dha vaystri a vydh lehes
nevra war an enevow.

Go vy vydh pan yth dhodho,
pan ov fethys 'dhiworto
teyrgweyth hedhyw,
ha'n maystri bras oll a'm bo
my re'n kollas kwit dredho,
may kanav tru!	150

Ow eledh, sevewgh yn-bann!
Ewgh alemma ahanan
dhe servya ow Mab kerra
re fethas an fals jevan
hedhyw teyrgweyth, yn sertan.	155
Gwynnvys neb a'n gordh yn ta.

A Das Dyw, galloesek fest,
dha worhemmynnadow prest
sur ni a wra.
Ihesus Crist dha unn Vab ker	160
my a'n serv gans enor meur
ha Maria.

ihesus crist, lowena dhis!
Myghtern os war nev ha'n bys
hag Arloedh fest galloesek.	165
Dha Das kerra, dh'y lawa,
re'n dannvonas dhe'th servya,
rag meur dhodho ty a bleg.

Gordhyans ha gras dhe Dhyw ow Thas,
leun a versi,	170
pan dhannvonas yn enor bras
dhymm servysi.

Ens dew a'm dyskyblon
dhe'n kastell eus a-ragon
a-dhesempis, heb lettya.	175
Ena hwi a gyv asyn
hag ebel yn unn golmenn.
Drewgh i dhymmo vy hware.

Ha mara lever denvydh
er agas pynn hwi travydh,	180
hware gwrewgh y worthybi:
Dhe'n Arloedh edhomm yma
dhe wruthyl gans an re na.
Ev a's delirv genowgh hwi.

Arloedh ker, dha arghadow	185
my a'n gwra heb falladow,
kepar dell erghsys dhyn ni.
Deun yn kerdh, ow broder hweg;
my a gews dhodho mar deg
na skonir pandr'a wren ni.	190

My a genes yn lowen,
hag a dhoro an asyn
genen, ha'n ebel keffrys.
Yn hanow an Tas ughel,
ke a-bervedh y'n kastell	195
a-dheragov, my a'th pys.

An Tas Dyw a wrug puptra
roy dhyn hedhyw gwruthyl da,					
amen, pysyn yn perfeyth.
Otta an asyn omma,	200
ha'n ebel kelmys yma
gensi. Gweres, er dha fydh.

Kowetha, dhymm leverewgh
yn skon, prag yth hembrenkowgh
ow enyvales dhe-ves?	205

Dha worthybi my a wra:
dhe'n Arloedh dhe wul yma,
dre dha vodh, gansa nebes.

Oll dh'y vodh a's kemmeres,
a-ban vynn'a yndella.	210
My a vynnsa y talviens
mil beuns dhodho a owr da.

Gwir yw y vones Arloedh,
ha'y ober a brev henna.
Neb na'n gortthyo dell dhegoedh	215
nyns yw den fur, dell grysa'.

Mester hweg, dhis lowena!
Otta an asyn gene'					
ha'n ebel dhiso keffrys.
War hy heyn, rag dha esya,		220
dillas my a vynn lesa.
Yskynn yn-bann, mars yw prys.

Ow Thas yn y wolowys
re bo gweres dhywgh pup-prys
orth temptashyon an tebel,	225					
ma'gas bo lowena nev,
pan verwiv, dh'agas enev.
Dewisys owgh, dewdhek lel.					

Nowodhow my re glywas -
bones Ihesus bennigys	230
ow tos omma dhe'n sita.
Er y bynn mynnav mones.
My a garsa y weles.
Ev yw Dyw leun a byta.

Oll ni a vynn mos er y bynn	235
rag y wordhya.
Dyw a versi dhe bub huni
sur yth ywa.

Fleghes Ebrow deun yn unn rew
skon heb lettya	240
erbynn Ihesu ben yw gwir Dhyw
ow tos dhe'n dre.

Yn kettelle ni a vynn.
Branchys oliv pan gyffyn
ni a's sett a-dheragdho	245
hag a'n gordh gwella gyllyn:			
pub oll war benn y dhewlin,
a gan yn gordhyans dhodho.

Mar ny gavav branchys 'vas,
my a dhestrypp ow dillas	250
hag a's sett yn-dann y dreys,
hag a gan dh'agan Selwyas:
Bennigys yw Mab a ras
yn hanow Dyw devedhys!

My a vynn sur yndella	255
di'ska ow dillas gwella
ha tewlel a-dheragdho.
Yma genev flourys teg
yn enor dhe'm Arloedh hweg
aga skoellya yn-danno.	260

Palm ha bayys, byksyn, erbys
genev yma.
Arloedh a nev, gwith ow enev
rag pub droktra.

Ow bennath oll re'gas bo	265
ow tos yn enor dhymmo
gans branchys, flourys keffrys.
Unn jydh a dheu, yredi,
ma'n talvydhav oll dhywgh hwi -
kemmys enor dhymm yw gwrys.	270

Mab Davydh, dhis lowena!
My a'th pys a'gan sawya
ha'gan dri dhe wlaskor nev.
Bennigys yw neb a dheu
yn hanow Dyw, dh'y lawa!	275
Myghtern Ysrael, Arloedh krev!

Lowena dhis, Mab Davydh!					
Mab Dyw os ha den ynwedh.
Saw oll dha len servysi!
Rag dha vones devedhys	280
yn hanow Dyw, bennigys
my a grys dha vos, devri.

Devri bennigys ty yw!
Gwynnvys a allo bos gwiw,
yn sertan, len dhe'th wordhya.	285
Heb toell pur wir my a grys
dredhos y fydhyn selwys.
A Vab Dyw, dhis lowena!

Lowena dhis Arloedh an bys
ha nev ynwedh!	290
Ro dhymmo gras a dhos dhe'th plas
gans dha eledh.

Lowena sur dhe'n Dyw yw pur
ha den keffrys!
Dredhos tejy y fydh oll ni	295
yn gwir sawys.

Ihesu a ras yw Mab ha Tas
leun a versi.
Oll ni a bys lowena dhis
yn pur devri.	300

Ihesus hweg a Natharet,
lowena dhiso heb lett,
ha meur a enor yn tevri!
Ty yw Selwador an bys,
ha henna sur my a grys.
Ahanav kemmer mersi.

Lemmyn warbarth, ow fleghes,
ow bennath dhy'hwi pup-prys.
Klywys vydh agas desir.
Hwi a vydh akwitys da	310
rag an enor y'n tor' ma
a wrussowgh dhymmo, pur wir.

My a vynn diyskynna
ha mos y'n tempel hware
dhe weles oll an fer na.	315
Yn chi Dyw mars eus marghas,
my a's chas yn-mes, pub gwas,
hag a dewl agas gwara

Leverewgh dhymm, kowetha,
p'yw henna a dheu dhe'n dre	320
war geyn asyn hag ebel
ow mos war-tu ha'n templa?
My a grys y kemmersa
hwath an eyl, kyns es merwel.

Ev yw an profoes Ihesu,	325
a lever y vos Mab Dyw
a nev ughel:
devedhys a Nazare,
tre a wlaskor Galile
pur dhiogel.	330

Hwi wikoryon, ewgh yn-mes!
Yth esowgh hwi ow kuthyl ges
a Dhyw hag a'y Sans Eglos,
yn ow Chi a Bysadow
pan wrewgh agas marghasow	335
ha fowys dhe ladron blos.

Lavar lemmyn, ty Jhesu,
pan dokyn eus a vertu				
a dhiskwedhys ta dhyn ni,			
pan wre'ta mar goynt fara,	340
ow skoellya agan gwara
ha'n fer orth y dhistrui?

Tokyn dhywgh mar ny dhiskwa
kyn fe diswrys an templa
dhe'n dor kwit, na saffa mann,	345
my a'n dreha sur arta
kyns penn tri dydh, re'm lowta,
tekka ages kyns yn-bann.

Henna yw pur skorn ha ges,
rag y feu, kyns y vos gwrys,	350
dew-ugens blydhen ha hwegh,
hag yn tri dydh diogel
ev a wra y dhrehevel,
kyn fe terrys oll a'y le.

My a vynn mos dhe'n tempel,	355
gologhas rag leverel
ha pysi war dhyw Yovyn.
My a grys bones an gwas
Ihesu ow kul maystri bras.
Diswul an fer ev a vynn.	360

Hayl Syrr Cayfas, epskop stout!
M'aidez! Ihesu an gwas prout
re wrug re maystri y'n dre,
hag ev dhyn re leveris,
kyn fe an templa diswrys,	365
yn tri dydh y'n drehavsa.

Gow a lever an jowdyn!
Ev a'n pren, re Sen Yovyn,				
mar ny dhenagh y hwedhlow.
Ott an justis ow tos dhyn!	370
Anodho ev gwres dell vynn
pan glywvo y lavarow.

Syrr Cayphas, dhis lowena!
Pan faryng eus y'n templa
gans Ihesu an fals vrybour!	375
Ev re dhiswrug an varghas.
Yma ow kul maystri bras
rag mynnes kavoes enor.

Wolkomm Pilat, by this day!
Ev re wrug meur a dheray.	380
Dre woeth y hwrug leverel
kyn fe diswrys an templa,
yn tri dydh y'n drehavsa
bythkweyth hwath na veva gwell.

Ev ny wra lemmyn bostya.	385
Pub den y'n bys ma a woer
den vydh oll na'n drehavsa
yn tri dydhweyth war neb kor.
My a vynn y eksamnya.
Y dhrehevel mara koer,	390
y koedh dhyn oll y wordhya,
keffrys yn tir hag yn mor.

Jhesu, Arloedh leun a ras,
kepar dell osa Selwyas,
my a'th pys yn cheryta	395
a sawya ow dewlagas.
Bythkweyth hwath, tebel na mas,
ny welis gansa banna.

Ha my, evredh, sur a'th pys
awos an Tas bennigys,	400
ro dhymm ow herdh dre dha ras,
ha vynitha my a grys
dha vos a wyrghes genys,
Mab Dyw, agan Dasprenyas.

My a'gas saw yn lowen:	405
In nomine Patris et Filii
et Spiritus Sancti, Amen.
Transite a me sani.

A Ihesu hweg, leun a ras,
lemmyn gans ow dewlagas	410
sur my a wel!
Ty yw Arloedh nev ha bys:
pur wir yw henna my a grys
gans oll ow nell.

A Arloedh hweg, saw ov ha teg	415
a bub kleves!
Dres pub huni pur wir os jy
sur bennigys.

Mab Dauid, dhis lowena!
bennigys os dres peub oll!	420
My a'th pys, skrif ow ena,
pan viv marow, yn dha rol.

Lowena dhis, Mab Dauid,
dell os dres peub bennigys!
Mab Dyw os, ha den ynwedh,	425
yn y hanow devedhys.

Ihesu myghtern Ysrael,
my a bys, dhis lowena!
Kyrgh dhis ow enev gans el,
pan wrav a'n bys tremena.	430

Ihesu, pandr'a lever'ta
a'n fleghes eus ow kana?
Yowynkses menowgh a wra
yn yowynkneth meur notya.

Y'n lyvrow skrifys yma	435
bos kollenwys lowena
a anow an fleghes dha
ha'n re vunys ow tena.

Ny amont travydh hemma,
Cayphas, ny yllyn spedya:	440
yma oll tus an bys ma
yn sertan worth y sywya.

Ny wodhowgh pandr'a gewsowgh
na pandra a bregewthowgh.			
My a lever dhywgh hware:	445
gwell yw unn den dhe verwel
ages oll an bobel lel
dhe vos kellys, re'm lowta.

Re Iovyn, arloedh an bys,
dell leverydh y fydh gwrys	450
dhe'n plosek gwas avleythys.
My a gach an kasadow		
peub a'y du yn lavarow.
Worta den na woslowes.		

Syrra, Arloedh, my a'th pys	455
a dhybri genev unn prys,
dre dha vodh, ha'th dyskyblon,
rag yma boes pareusys
dhiso ha dhedha keffrys
yn plas eus omma rybon.	460

My a genes yn lowen,
ha'm dyskyblon kettep penn,
dhe'th arghadow.
Peder, Androw ha Iowan,
Symon, Jud, dun ahanan	465
heb falladow.

Arloedh, henna yw gwrys da.
Hwi a woer pyth yw gwella
dhywgh dhe wruthyl.
Gwell es oll tus an bys ma,	470
dell os dalleth a buptra,
y redh kusul.

My a vynn mos dhe ura
ow Arloedh, treys ha diwla,
gans oynment ker, yn sertan,	475
ha war y benn y skoellya,
a bub skwithans y sawya
hag elia y vrewvann.
Mester hweg, dhis lowena!
My a vynn dhe'th treys amma,	480
dre dha vodh, kyn nag ov gwiw.
Yma dagrow ow klybya
dha dreys rag ewn gerensa, 
saw my a's sygh gans ow blew.

Ow boks mynnav dh'y derri	485 
a dal meur a vona da
war dha benn y dhinewi
ha war dha dreys magata.

A pe profoes bennigys
yn sur ev a wodhvia	490
hy bos hi peghadores:
ny's gassa dh'y elia.

Symon, dell ov ervirys,
yma dhymmo, re'm lowta,
nebes dhe leverel dhis:	495
goslow orthiv vy hware.

Mester, lavar desempis,
yn skon dhymmo, heb lettya,
an dra eus sur war dha vrys:
er dha bynn ny wrav skonya.	500 

Kyns yn unn tyller y'n bys
dew gendoner yth esa
dhe unn dettor, my a grys.
An eyl dhodho a dela
pymp kans diner monys,	505
ha hanter kans y gila.
Y's gavas dhedha keffrys,
rag ny's teva mann dh'y be.

Lavar dhymmo, a verr spys,
pyneyl o moyha synsys	510
a'n keth dew ma dh'y gara?

My a re skon gorthyp dhis:
neb may feu moyha gevys
a gar moyha, yn pub le.

Sertan gwir vreus yw honna.	515
Ty a wel an venyn ma:
hwath a-ban dheutha y'th chi
golghi ow threys ny erghsys.
Homma, gans dagrow keffrys,
re's golghas yn surredi.	520

Gans hy blew y fons syghys.
Bythkweyth bay dhymm ny resys,
ha homma vydh ny sessyas,
a-ban dheutha y'n chi dhys,
pub eur oll amma dhe'm treys,	525
ha'm penn oll hi re'm uras.

Ha rakhenna, yn sertan,
warbarth oll hy feghes, glan
dhedhi hi y fydh gevys,
rag kemmys hi dhe'm kara.	530
Dha fay re wrug dha sawya.
Ke yn kres, lavarav dhis.

Pyth yw an edhomm via
an oynment ker y skoellya?
Ev a allsa bos gwerthys	535
a dri hans diner ha moy,
ha'n re na galser dhe ri
dhe voghosogyon y'n bys.

Na dhegewgh sorr yn kolonn
orth neb a wra ow ura,	540
rag ow thorment a dheu skon
genowgh na'm boma tryga.
Hwi a gyv boghosogyon
pub eur warnowgh ow karma:
pan vynnowgh agas honan	545
hwi a yll gul dha dhedha.

An keth oynment a skoellyas
warnav, rag ow ynkleudhyas
hi a'n gwrug, dre gerensa.
Pypynag may fo redys	550
an Aweyl ma, kyhwedhlys	
hi a vydh, pur wir, nevra.

Ow mab-lyenn, kyrgh Annas
an pryns, may hylliv klywes
pyth yw an gusul wella	555
dhe wruthyl worth an traytour
may ma lies gwreg ha gour
ow trelya dhodho toth da.

Syrra, my a wra, heb fowt.
Farwel, ow bennath genes!	560
Da via kyns dos Sabot
diswruthyl an fals profoes.

Lowena dhis, syrr pryns gay!
Syrr Cayfas genev, par fay,
a'th tynnerghis, hag a'th pys	565
a dhos dhodho bys yn tre,
dre dha vodh, dh'y gusulya
worth Ihesu pandr'a vydh gwrys.

My a dhodho yn lowen,
dell ywa ow syrra-da,	570
rag diswuthyl an bilen
mar kews erbynn an lagha.

Hayl Cayfas, syrr epskop stout,
deg kankweyth dhis lowena!

Wolkomm by Mahommys blout!	575
Deus nes hag esedh genev.

Yma unn gwas marthys prout
oll an sita ow trelya
'dhiworth Mahomm by myn hout
ha'gan laghys ow shyndya.	580

Dannvon tus dh'y aspia,
mara'n kevons yn neb chi,
ha'n kelmens treys ha diwla
ha'n hembronkens bys dhyn ni.

Leverewgh dhymmo hware	585
pandr'a vynnowgh dhymm dhe ri,
ha my a wra dhywgh spedya
ow kavoes Krist yredi.

Koweth hweg, by my laute,
ty a'fydh myns a vynni.	590
Govynn worthyn heb lettya
py seul a vynnydh, devri.

Deg warn ugens a vona:
my ny vynnav kavoes le,
yn gwiryonedh,	595
ha res dhywgh dri gweres
genev vy dh'y gemmeres
yn nos privedh.

Sur oll dha wovynnadow
ty a'fydh yn gwir heb wow:	600
ottensi genev parys.
Lavar dhymmo, koweth mas,
py eur a tus dh'y gyrghes?				
Ha gwayt na ven ni toellys.

Pur ewn pan vo ow sopya	605
my a dheu dh'agas gwarnya.
Ha gwaytyewgh bos tus parys
gans battys ha kledhedhyow,
ynwedh lanterns gans golow
ma na ven ni sowdhenys.	610

Re'm fay, ty yw koweth da:
dha rewardya my a wra
rag dha servis.
Arvow lowr dhyn ni yma
ha gwesyon stout y'n tor' ma	615
a'n kach uskis.

Ewgh y'n dre hag ordenewgh
boes Pask dhyn ni heb lettya.
Peder ha Iowan, kerdhewgh
may fova parys hware.	620

Arloedh kuv, lavar dhyn ni
y'n keth tre ma py fynni
boes pask dhyn ni ordena,
ha my a'n dyght yredi,
may hyllyn dell goedh dybri,	625
ha dhe'n Tas sakrifia.	

Pan vewgh a-ji dhe'n sita,
hwi a dhierbynn hware
den ow toen pycher dowr glan.
Pypynag oll mayth ello,	630
y'n keth chi na ewgh ganso
ha leverewgh yn sertan,

leverewgh dhe wour an chi
agas mester dhe dhannvon:
py plas y hyll ev dybri	635
ev hag oll y dhyskyblon?
Hag ev a dhiskwa dhy'hwi
unn skiber efan yn skon;
gwaytewgh dhyghtya boes ynni
lowr dh'agan soper ragon.	640

Arloedh kuv ker, ni a wra
kepar dell erghsys dhyn ni.
Peder, koweth, deun toth da,
agan negys gwren bysi.

Fistenyn fast alemma,	645
dell worhemmynnis devri;
mar kevyn den a'n par na
ni a'n syw bys yn y ji.

Ke alemma, servont ker,
kergh a'n fenten dhymm dowr kler	650
dhe dhyghtya boes
dhyn nyni erbynn soper,
kepar dell yw an vaner
dy' Yow Hablys.

My a gergh dowr dhis hware;	655
otta ow fycher gene'
yn ow dorn rag y gerghes.
War ow koedh, by my laute,
my a vynn y dhoen dhe dre,
ha fistena gans toth bras.	660

Peder, my a wel unn den
ow toen pycher dowr toth men;
deun war y lergh my a'th pys:
res yw bos gwir lavarow
agan Arloedh heb parow,	665
neb yw Dyw ha den keffrys.

Kres Dyw a-berth y'n chi ma!
Ihesu agan Mester da
a'm dannvonas dhe wovynn
py le y'n jevydh ev chi.	670
Rag y'n nos haneth dybri
boes Pask omma ev a vynn.

Dewgh genev, my a dhiskwa
chi dh'agas Mester hware
rag parusi y soper:	675
efan, may hyll pub mab bronn,
ev hag oll y dhyskyblon
kavoes y es heb danjer.

Otta omma skyber deg,
ha kala lowr war hy leur;	680
pynag vo, lettrys po leg,
a weles an chi ny'm deur.

An chi yn ta dhymm a bleg.
A nev ughel an Tas meur
re'th ordenno, ty ha'th wreg,	685
pan vi marow, yn y kur.

Johann, gweres ow kul tan,
rag yma boes lowr sertan
omma sur erbynn soper.
A peva oll parusys.	690
Fisten lemmyn my a'th pys
may fo dyghtys an vreder

Otta an tan ow tewi.
Dens, pan vo bodh gansa i,
aga boes a vydh parys.	695
Hwath a-varr prys soper yw,
tan bras an oen re a liw
kyns y vos medhel-restys.

Deun alemma ahanan,
rag gans Peder ha Iowan	700
nans yw bos soper parys
erbynn agan bos gansa.
Termyn vydh dhyn ni sopya.
Symon hweg, ow bennath dhis.

Kres Dyw a-berth y'n annedh	705
ha'm bennath re'gas bo hwath.
Yw oen Pask dhyn ni parys
erbynn agan bos gansa,
may hyllyn mos dhe soper?
Lavar an gwir dhymm, Peder,
dell y'th karav meur pup-prys.	710

A Arloedh ker, parys yw;
an Tas Dyw roy dhyn bos gwyw
dhe vos len servysi dhis,
ha'm bredereth oll ynwedh.
Esedhewgh yn kosoleth,	715
rag skon hwi a vydh servys.

Pur wir dhywgh my a lever,
my re dhesyras fest meur
dybri genowgh hwi haneth
boes Pask kyns ow bos marow	720
ha tormentys yn harow
kyns a-vorow hanter-dydh.

Kemmerewgh, evewgh an gwin,
rag ny evav bys Dydh Fin
genowgh anodho namoy,	725
bys mayth ylliv yn ow gwlas,
ha hwi genev gans ow Thas,
heb diwedhva, prest yn joy.

Arloedh ker, gwra yn lowen!
Hedra vi y'n bys genen	730
nevra tristyns ny'gan bydh.
Dell osa Dyw dhyn ha Penn,
mara kwelyn dhis anken
nevra ny a'vydh dhe weth.

My a lever gwiryonedh;	735
onan ahanowgh haneth
re'm gwerthas dhe'm eskerens
neb eus genev ow tybri,
a'm toellvydh yn surredi,
ha sur a'm gorr dhe vernans.	740

Arloedh, leverel dhymm gwra
mars ov vy an keth henna,
na vo den arall sklandrys.

Ow tybri genev yma
a'm tallyour y'n keth boes ma,	745
neb re'm gwerthas seulabrys.				

Mab Dyw a dremen a'n bys
anodho dell yw skrifys
yn lyvrow yn lies le.					
Go-ev vydh neb a'm gwerthas;	750
mil well 'via ren ow Thas
y'n bys ma genys na ve.

Mester hweg, awos an Tas,
lavar dhymmo heb lettya,
oma vy neb a'th werthas	755
dhe'n Yedhewon dhe ladha?

Kyns lemmyn my a's gwarnyas,
hag a lever dhywgh arta:
ty re'n leveris, Iudas,
an gwiryonedh re'm lowta.	760

An bara ma kemmerewgh
dhywgh lemmyn yn kettep penn,
hag anodho oll dybrewgh;
ow korf yw, re'n oferen,
kepar dell leveris dhywgh,	765
gwerthys, ledhys y'n growsprenn.
Dredho ef prennys vydhowgh,
oll ow tus, gour ha benyn.

A Arloedh ker bennigys,
yma dhymm meur varthusyon
piw a yll henna bones?
Ahanan ny vydh onan.

P'yw an brassa den synsys
yn mysk oll dha dhyskyblon?
Neb a'n godhvo gorthybes, 775
kyn fo mar stout a'y golonn.

Neb a vo y'n moyha gre
a vydh an brassa henwys,
herwydh neb a vo yn le
dell woer pub den oll y'n bys.	780

Ytho leverewgh hware
kepar dell owgh fur synsys
yn mysk oll an gowetha,
p'yw henna, my a'gas pys?

Myghternedh war aga thus
a veu arlydhi a'y us
yn sertan kyns es lemmyn;
ha neb a's tevo galloes
a vydh gans yowynk ha loes
henwys tus vras pub termyn.	790

Bydh nyns owgh hwi yndella;
ahanowgh neb yw moyha,
ha'n brassa galloes dhodho
bedhens kepar ha'n lyha;
ha neb a dhepro kynsa	795
kepar ha neb a servyo.

Ha gorthybewgh dhymm yn ta:
p'yw a synsowgh hwi moyha
neb a serv, py a dheber?

A nyns yw neb a dheppro?	800
Yw, sur, dell hevel dhymmo,
moy yw arloedh es spenser.

Y'n kres my re esedhas,
avel servont ow servya,
ha hwi genev re drygas	805
yn temptashyon yn pub le,
ha dhy'hwi my re ordenas
gwlas nev ynni rag tryga,
kepar dell ord'nas ow Thas
dhymmo vy yn lowena.	810

May hwrellowgh yn lowena
keffrys dybri hag eva
war ow boes y'n ughelder
Dydh Breus y hwrewgh esedha
oll an bys ma rag jujya	815
pub oll herwydh y ober.

Mester, bennigys re bi,
rag dha dhyskas tek dhyn ni
yw parys yn pub termyn.
Erbynn an pyth a gewsi	820
ny yll denvydh gorthybi.
Dha resons yns da ha fin.

Evewgh lemmyn oll an gwin,
rag hemma yw ow goes fin
hag a vydh ragowgh skoellys	825
yn dehwellyans peghosow.
Hwi a'm kofva vy heb gow
pysowgh may feva evys.	

An Tas Dyw roy dhyn bos gwyw
dha woes ker dhe resseva	830
dre dha vodh y'n jydh hedhyw.
My a'n pys yn cheryta.

Toemmens onan dowr war tan,
rag wosa soper sertan					
my a wolgh oll agas treys,	835
ha gans towell a lin glan
my a's segh kettep onan
a bub mostedhes ha leys.

Arloedh, yma dowr toemmys
lowr may hallons bos golghys	840
aga treys kettep pol.

Yn bason bedhens gorrys,
ha my a's golgh desempis
may fons glan a bub plos oll.

Arloedh, golghi mara kwredh	845
ow treys dhymm y fia meth
hedra viv byw yn sertan.

Pandr'a wrav ny wodhes hwath;
ty a'n godhvydh y'n diwedh
wosa ow mos ahanan.	850					

my a'n te dhis, re'n ow Thas,
kyn na vens nevra goghys
ty ny's golghydh yn neb kas
war vyns oll ov ervirys.

Taw, Peder, ty ny wodhes	855
lemmyn pandr'a wrama dhis;
mar ny'th wolghav dre ow ras
yn nev ny vydhydh trygys.

Arloedh, dhymmo vy na as
penn na troes na vo golghys.	860

Neb a vo y gorf golghys
ny'n jeves edhomm golghi,
saw y dreys na vons sedhys,
rag glan yw oll yredi.

A bub plos yth owgh glanhes,	865
mes oll nyns owgh glan devri.
Yma onan pur vostyes	
omma a'gas kompani.

A Mester kuv, Arloedh nev,
my a grys pur wir yn ta	870
bos an keth den na, go-ev
pan ve genys dhe'n bys ma.

Mester genowgh y'm gelwir,
hag Arloedh henna yw gwir.
Ytho mar kwruga golghi	875
agas treys ha'ga sygha,
golghens peub treys y gila
ahanowgh, kepar he my.

Ha bedhewgh war, kolonnow,
rag Satnas yw ervirys	880
avel ys yn nothlennow
dh'agas kroedra, my a grys..
Rav rag, Peder karadow,
lies gweyth my re pysis
na drelya y gowsesow,	885			
awos own bones ledhys.

Arloedh kuv, my yw parys
godhav genes bos ledhys
ha gorrys fast yn pryson.

Kyns bos unn nos tremenys	890
hwi a vydh pur wir sklandrys
ahanav, kettep mab bronn.

Pan vo gweskys an bugel
y fi an deves a-bell,
hag oll an flokk a dhibarth.	895

Saw my warlergh drehevel
a's dierbynn diogel
yn Galile oll warbarth.

Ha kyn fons i oll sklandrys,
nevra awos bos ledhys	900
my ny wrav dha dhivlasa.

Peder, my a lever dhis,
kyns es bos kulyek-kenys
teyr gweyth y hwredh ow nagha.

Kyn fena ledhys marow	905
dre veur bayn ha galarow,
ny'th tenaghav bynari.
Awos own bras lavarow,
agan Arloedh heb parow
my ny'n naghav war ow fay.	910

Leverewgh, ow dyskyblon,
mara fyllis dhywgh travydh
pan wruga agas dannvon
heb lorgh na skryp nos ha dydh.

Na fyllis, A Arloedh da,	915
na fowt bythkweyth ny'gan beu.
Yn agan edhomm puptra
pub eur parys dhyn 'vedha.

Lemmyn, lorgh neb a'n jeffo
gorrens y skryp diworto;	920
ha neb na'n jeffo naneyl
gwerthens y huk dhe brena
anedhi dhodho kledha.
Res yw bos gwir an Aweyl.

Yma omma dyw kledha	925
parys gans ow kowetha,
kales ha sherp kekeffrys.

Ow bennath dhywgh vynitha.
Pur wir, lowr yw en re na
rag governya oll an bys.	930

Hayl syrr epskop . esos y'th kop	
owth esedha!				
Hayl prins Annas . thy'hwi jammes	
meur lowena!

Wolkomm Iudas, par mon fay,	935
wolkomm by Maghomys lay,
wolkomm milweyth yn ow hel.
Lavar lemmyn mars yw prys
dannvon genes tus ervys
dhe gyrghes an vil losel.	940

Yw, syrra, by Godys fo;
saw gwaytyens pub may tokko
ganso lorgh py kledha da,
ha mowysi gans golow
yn lanterns heb falladow.	945
Fistenewgh fast alemma.

Bennath Maghom re'th fo prest,
rag sertan lel os ha trest,
ha stedfast y'th ambosow.
Tormentorys, wythow rest,	950		
comyth hedry, lest and mest,
lemmyn yn ow edhommow.				

Hayl, volaveth volaveth!
Euthek meur yw dha areth
lemmyn worth agan gelwel.	955
Lavar dhymmo yn privedh
pandra yw dha volonjedh,
ha my a'n gwra diogel.

Tormentors, yn kettep gwas,
ewgh alemma gans Iudas	960
dhe gyrghes an gwas muskok
usi ow owth omwul Mab Dyw.
Pur wir ev a'n jevydh gew
pan dheffo yn ow golok.

Lavar, koweth da dell os,	965
fatell yllyn aswonnvos
an harlot yn mysk y dus;
rag ganso yma heb fal
meur a'y dus dhodho haval,
na aswonnyn an profoes.	970

My a dhysk dhywgh tokyn da:
y salusi my a wra
mar skon dell dhyffiv dhodho,
hag a hware dh'y amma.
Henna yw ev re'm lowta;	975
settyewgh dalghenn skon ynno.

Ha hwi, Annas, ow deuv ker,
diskwedhewgh bos prins somper
rag diswul Kristonyon.
Drewgh bys omma dhe'm tyller	980
an harlotwas a lever
y vos Myghtern Yedhewon.

Heb dout henna my a wra,
rag dhymm yna tokyn da
rag y gavoes.	985

Kettel y'n jeffo an bay
y'n kechir wythovte nay
an fals profoes.

Fisten ow deuv hweg-evy.
Gwayt an harlot na skappyo:	990
Drog handla, dell y'm kyrri,
pan gyffi dalghenn ynno.

Henna my a wra hware,
re Maghom, arloedh pub le,
yn despit dhe'n kasadow.	995
Deun alemma, kowetha,
my a'n doro dhywgh dhe dre,
arloedh, dhe'th dannvonadow.

Bysi yw dhywgh bones war.
Koynt meur yw an gwas heb mar,	1000
hag a aswonn lies wrynch.
Skolkyewgh dhi yn-dann dava,
rag mara's gwel ev a wra
mos dhe gudha war unn plynch.

Mas yw dha gusul devri.	1005
Mar skon dhodho dell ymmi
kechyewgh ev y'n vryansenn,
ha dalghennewgh mar gales
ma na allo predheges,
yn despit oll dh'y eghenn.	1010


Ow dyskyblon, esedhewgh
hag omma pols powesewgh
hedra vima ow pysi.
Oll saw Peder ha Jamys
ha Johann an tri a res	1015
mones genev yredi.

Arloedh, kepar dell vynni,
dell osa Dyw dres pub tra,
my a wra prest heb ynni,
hedra viv byw y'n bys ma.	1020

Agas tri, dewgh hwi genev,
rag yma yn ow enev
trystyns fast bys yn ankow.
Godhevewgh omma lavur
ha goelyewgh genev yn sur	1025
ow huvyon ker kolonnow.

Ow holonn res eth yn klav
ow klywes dha lavarow.
Yn torment mara'th welav
genes my a vydh marow.	1030

Ow Thas hweg, leun a ras da,
possybyl yw dhis puptra.
Dell ov dha Vab my a'th pys
mar kalla bos yndella
gorra an keth mernans ma	1035
dhiworthiv, na viv ledhys.

Lemmyn na vo oll ow bodh
kollenwys dhymmo lemmyn,
saw dha vodh dhejy, Arloedh,
bedhens gwrys yn pub termyn.	1040

Ow hannas hweg, dhe'n bys koedh.
Lowena tekka godhvi
Ihesu ow Mab kevarwoedh
usi warnav ow pysi.

A Das, dell os bennigys,	1045
mos dhodho yw ow yeunes,
dell yw ow Arloedh ker.

Gordhyans dhis ha lowena
dha Das kerra, dh'y lawa,
a erghys, Gwellha dha cher.	1050

Ow Thas ker, gordhys re bo,
rag y gonfort yw dhymmo
fest parys yn pub termyn.
Peder, ny woelsys yn fas
unn prysweyth genev goelyas	1055
kyns es dos ow thorment tynn.

Hwath genev unn pos goelyewgh,
ha war ow Thas fast pysewgh
na entrewgh yn temptashyon.				
Parys fest yw an spyrys	1060
ha'n kig yw marthys grevyes			
gans kleves ha govijyon.

A Arloedh ker, my a wra
mara kyllyn yndella.
Ni dhe gammwul y hwonn gwir.	1065

Arloedh, agan dewlagas
yw marthys klav ow koelyas.
Goelyas o agan desir.

Ow Thas, mar ny yll bones
may trelyo mernans dhe ves	1070
saw y wodhav dhymm a res,
dha volonjedh re bo gwrys;
rag an Skryptor bennigys
res yw y vos gwir porres.

Hwath, ow huvyon, difunewgh,	1075
ha keskolonn oll pysewgh
nag yllowgh yn temptashyon.
Iudas ny gosk unn banna,
lemmyn dihwans fistena
dhe'm ri dhe'n fals Yedhewon.	1080

Perthewgh kov oll a'n tokyn
a leveris kyns lemmyn
dhy'hwi, a gowetha.
Pynnag a wrylliv amma,
henn yw ev re', lowta.	1085
Synsewgh e fast heb lettya.

Hwath ow Thas ker, leun a ras,
mars yw dha vodh, gront an spas
na dheffo dhymm an mernans.
Saw mar ny yll bos nahen,	1090
dha vodh prest yn pub eghenn
y gollenwel yw ow hwans.

Ow huvyon, lemmyn koskewgh,
hag oll warbarth powesewgh.
My re bysis lowr ow Thas.	1095
Ow nesa yma an prys
may fydh Mab Dyw ynno res
dhe'n fals Yedhewon dignas.

Sevyn yn-bann . Deun ahanan
skon alemma,				1100
rag fals Iudas . neb a'm gwerthas
ogas yma.

A Vester ker . yn pub tyller
dhis lowena!

A gothman da . prag y hwre'ta	1105
dhymmo amma?
Dhymm dhe amma . ty re dheuth sur
rag ow gwertha . dhe'n traytours pur.

Dhymm leverewgh . piw a hwilowgh,
A Yedhewon?					1110

Ihesu, parde . a Nazare,
an fals Kristyon.

Hwithrewgh hedhyw . worthiv hware.
My yw Ihesu . a Nazare.
Leverewgh hwath . pan dhewgh mar freth,	1115
piw a hwilowgh?

Ihesu re'm fydh . a Nazareth.
Ny'n jevydh mewgh.

My a leveris dhy'hwi
ow bosa henna devri.	1120
Ytho mar kwrewgh ow hwilas,
gesewgh ow thus eus gene
dhe-ves kwit dhe dremena.
Yndella yw bodh ow Thas.

A lorels, re's bo droglamm!	1125
Settyewgh dalghennow y'n kamm
a lever y vos Mab Dyw,
ha deun ni ganso toth bras
bys y'n epskop syrr Cayfas,
yn gwettha prys, er y wew.	1130

My a'n dalghenn fest yn tynn,
ha gans ow dornow a'n gwryn,
na sewenno.

Bys y'n epskop fistenyn,
warfor strechya na wryllyn.	1135
Deun skon ganso.

Arloedh, lavar desempis
dhyn ni mars yw bodh dha vrys
ha bolonjedh an Tas
my dhe weskel gans kledha	1140
neb eus worth dhe dhalghenna,
sherewys drog aga gnas.

Owt, kowetha, gweresewgh!
Ow skovarn treghys mirewgh
kwit dhe-ves dhiworth ow fenn	1145
gans onan a'y dhyskyblon.
'Ma an loes dre ow holonn
rag galarow hag anken.

Gortewgh lemmyn, gokkies.
Dhe'th skovarn hware yeghes	1150
sur my a re.
A-barth ow Thas bennigys,
dh'y dyller arta glenes,
kepar dell veu.

A Peder, trel dha gledha;
gorr e yn y woen arta.
Y'n Lyver yma skrifys:
Dre gledha neb a vywo
ev a verw yn sur dredho.
Ha'n Skryptor yw gwir ywys.	1160

Dar! Desevos a wrewgh hwi
na allav ow Thas pysi,
hag ev a dhannvon a'n nev
dewdhek lyjyon yn unn rew
a eledh hware dhymmo?	1165
Ny'm nagh mara'n pysav ev.

Yn kettella yth yw res
dell redyer yn lies le,
dhe Vab Den godhav y'n bys,
hag entra dh'y lowena.	1170

Hwi re dheuth dhymm gans arvow,
gans fustow ha kledhedhyow,
kepar ha pan vena vy
an purra lader y'n pow.
Pan dhyskis y'n eglosyow	1175
ny wrug denvydh ow synsi.

A draytour bras, sur mab gal,
dha gavoes genen yw mal.
Kelmewgh warbarth y dhiwvregh,
na allo diank dre wall.	1180
Ev a'n jevydh war an chall;
den vydholl na dhowtyens pegh.

A gyglet of lynaja,
ha ty mar yonk a'n aja,
pandr'a wre'ta gans an gwas?	1185
Dha vantell gas yn gaja:
my a'n kach rag ow waja,
ha ty a greg, ren ow thas.

Kyn fe dha dhiwvregh mar vras,
my a's kelm re Sattenas
warbarth avel lader pur,
hag a'th worr bys yn Cayphas,
yn despit dhe'th tewlagas,
rag na veus kyns lemmyn fur.

Hembrenkewgh an harlotwas,	1195
ha gans ow hwip my a'n chas,
may kerttho garwa y gamm.
Ke yn rag, wyth yffle gras.
My a grys by God ys fas
an harlot re dhellos bramm.	1200

Hayl, A hayl, epskop Cayphas!
Otta devedhys an gwas
omma genen bys y'th hel.
Synsys meur on dhe Iudas,
rag sur ev a'm hembronkas	1205
pur kompes bys y'n losel.

Wolkomm fest owgh y'n chi ma.
A-dhesempis gwrewgh tan da,
rag yeyn fest yw an awel.
My a vynn y eksamnya,			
ha'y dus ha'y dhyskas hware.
Prag ne gewsons diogel?

Syrra Arloedh, yn sertan
gwrys da via kavoes tan,
rag marthys yeyn yw an gwyns.	1215
Yna ow threys ha'm diwla
dhiworthiv ow teglena,
mayth yw kryghyllys ow dens.

Kowetha, hedhewgh keunys,
ha my a hwyth gans meur gris,	1220
may tewo an tan hware;
rag re'm fay, rag ewn anwoes
ny glywav yeynder dhe'm troes;
yth esov ow klamdera.

Portheres, jentyl mars os,	1225
my a'th pys a lavasos
dri ow koweth a-bervedh;
ha mar te, re Dhyw a'm ros,
my a wra mar veur ragos,
y leverel yn privedh.	1230

Re'm fay, koweth, my a wra
ragos moy es yndella.
Deus yn rag, a-barth Iovyn

osa jy, a koweth da,
onan a dus an den ma,	1235
worthis my a wra govynn?

My a worthyb heb lettya,
ny veuv den dhodho bythkweyth,
na ny welis, re'm lowta,
kyns lemmyn y liw na'y fas.	1240

Otta low keunys gene;
hwythens lemmyn peub yn freth.
Neb na hwyttho, gwrens fannya
gans y lappa worth an eth.

Lavar dhymmo vy yn skon,
ple res eth dha dhyskublon?
Prag na dheuthons i y'n chi?
Ha diskwa dhymm neb reson
a'th tyskes omma dison,
may hyllyn genes dyski.	1250

Apert vythkweyth y tyskis
ow dyskas dhe'n Yedhewon;
worth golow nos ny gewsis,
na ny hwystris yn skovarn,
lemmyn oll y'n synagys,	1255
may klywas lies mab bronn;
hag yn templys pan virys
y tyskis dhe'm dyskyblon.
Worthiv na wovynn lemmyn;
worth neb a glywas govynn,	1260
rag i a woer leverel
kemmys dhedha re gewsis.
Ytho worthiv ny goedh dhis
govynn yn nos diogel.

Yndella, a gasadow,	1265
y hworthybydh epskobow?
Mar wir, vil despyt re'th fo.
Rag ty dh'y gamm worthybi
ty a'fydh boks truesi.
Haue that, God yve thy wo!	1270

Mara kewsis falsuri,
a henna dog dustuni;
mes mara kewsis yn lel,
prag y hwredh ow boksusi?
Nyns yw lemmyn vileni	1275
awos gwiryonedh kewsel.

An den ma, war ow ena
gans Ihesu a Nazare
yn sertan a veu trygys!

Ny dal dhodho y naghhe,	1280
rag ev yw a Galile,
ha'y den ganso prest megys.

Benen, na gows
rag an keth den na bythkweyth
ny'n servyas war ow ena,	1285
na re'm fay my ny'n gwelis,
may wodhven tremmyn yn bys
yntredho ha'y gowetha.

Lavar dhymm dell y'm kyrri,
prag yth osa mar wokki	1290
A Ihesu hweg?
Re Iovyn, drog yw gene'
na vynn'ta kammenn trelya
yn maner teg.

Bythkweyth my ny wrug foli,	1295
lemmyn prest dader dhy'hwi,
hag yn pub edhomm gweres;
saw sertan nynso o torn da
dannvon gwesyon a'n par ma
gans arvow dhe'm kemmeres.	1300

Myns a wrug my a'n avow,
hag a gyv dustunyow
ty dhe gows erbynn lagha.

kewsewgh lemmyn gwikoryon,
dell owgh hwi synsys gwiryon,	1305
pandr'a gewsis an den ma?

My a'n glywas diogel
lieskweyth ow leverel
an templa y hwre terri
hag arta y dhrehevel	1310
yn tri dydh, na via gwell.
Dhe hemma ov dustuni.

Ha my a dheg dustuni
y'n klywis ow leverel
tri dydh wosa y derri	1315
y hwre-va y dhrehevel.

Travydh ny wredh gorthybi
erbynn dustunyow lel?
Yth hevel bos falsuri
genes pan wreta tewel.	1320
My a'th konjor yredi
a-barth Dyw gans oll ow nell
dhymmo vy may leverri
mars osa Mab Dyw ughel?

Dell yw, ty re'n leveris.
Saw hwath my a lever dhis,
wosa hemma ty a wel
Mab Dyw sur owth esedha
a barth deghow, dh'y lawa,
dhe'n Tas, Dyw Arloedh ughel.	1330

Ha Dydh Breus dhywgh ev a dheu,
ha hwi a'n gwelvydh sertan
y'n ayr worth agas jujya,
oll tus an bys, krev ha gwann.

An fals re skornyas gene'.	1335
Nyns eus edhomm nagonan
dhy'hwi a dhustunya,
pan glywsowgh kows an jevan.

pandra yn agas kusul
yw gwell dhodho dhe wruthyl?	1340
leverewgh my agas pys.

Ev re dhendilas yn ta
godhav mernans y'n bys ma
mara pydh e lel jujys.

Re'm fay, gwir yw agas kows.	1345
ev a'n pren sur wythovt flows,
yn ta dell y'n dendilas.
Tormentors, a-barth an pla
meur despit dhywgh my a wra;
dewgh yn-rag yn kettep gwas.	1350

Volavedh, we buth y com.
Tellyth anon al an sum,
mars yw dha vodh, epskop stout,
pandr'a res dhyn ni dhe wul?
Rag my a'n gwra by my skul	1355
pypynag vo wythout dout.

Tormentors, karadowyon,
heb hwytha korn na gul son
kyrghewgh Ihesu dhyn nyni.
Pur ankensi gans dornow	1360
dhodho war an skovornow
rewgh boksasow truesi.

Syrr Cayphas, re sent Iouyn,
my a wra dha worhemmynn
fest yn lowen.	1365
Wel y met, harlot jowdyn;
ty a'fydh boksasow tynn
war an dhewenn.

Gortewgh lemmyn, Kowetha.
Gans kweth my a vynn kudha	1370
y fas, hag onan a'n gwysk.
Y'n eur na ev dismyges
py ganso y feu gwyskys.
Synsewgh ev yn agan mysk.

Re'm fay, henna yw gwari da.	1375
Y gudha skon my a wra.
Gweskes lemmyn neb koweth,
may hallo ev dismygi,
mars yw Mab Dyw a versi,
piw a'n gweskis a'n barth kledh.	1380

A bur lorel, haue that!
dismyg lemmyn ty gwas smat,
mar os Crist Mab Dyw a nev,
piw a ros dhiso an hwatt?
ha mara kwre'ta, re'm pat,	1385
my a wra y gudha ev.

Kyn na vynno dismygi,
deun yn-rag gans an gwari,
ha ren dhodho boksasow
gans dornow ha gwelynni	1390
war an skovornow bysi,
rag ev dhe gows hwedhlow gow.

My a vynn y dhiskudha,
hag yn spit dhodho trewa
war y fas ha'y dewlagas.	1395
Ha hwi ynwedh, kowetha,
pub eur gwrewgh y dhespitya,
ha defola fast an gwas.

My a drew sur unn klott bras
hware yn y dhewlagas,	1400
may kuttho hanter y fas.	
Yn ta ev re'n dendilas
pan kammworthybis Cayfas,
kavoes drog hag yfla-gras.

An keth gwas ma yth esa	1405
gans Ihesu worth y servya,
ha'y nagha bydh na hwila,
rag dha gows a brev nevra
dha vos den a Galile.
Apert dhe beub eus omma.	1410

Na servis, re Dyw an Tas,
na ny'n aswonnis yn fas
kyns lemmyn y liw na'y fas;
A-dheragowgh my a bys
ow bones emskemunys	1415
my mara'n sywis bydhkweyth.

Tru, go-vy, ellas, ellas!
my dhe nagha mar dhivlas
ow Arloedh neb a'm kara.
Y'n naghen ev a'm gwarnyas;	1420
rakhenna my a sorras,
hag a dos na wren nevra.

My a yll bos keudhesik
ow bones mar anfeusik
dres peub den oll y'n bys.	1425
Ow holonn yw marthys klav,
lowenhe my ny allav.
Go-vy vydh pan y'n neghis.

My ny vedhav sur rag meth
dos yn mysk ow bredereth	1430
awos kows ger vydh gansa.
Ellas pyth yw dhymm kusul
orth an dra ma dhe wruthyl?
Tru, go-vy pan y'n grug-a.

Ihesu hweg, ow Arloedh ker,	1435
ahanav vy hwath preder,
hag gav dhymm ow threspass.
Yth happyas dhymm gul foli.
Trestya a wrav y'th versi.
Koedhys ov yn edrek bras.	1440

My a wrug trespassya krev
pan y'n neghis Dyw a nev,
hag oll y weythres keffrys.
Ellas, guthyl yndella.
Gav dhymm lemmyn y'n tor' ma,	1445
a leun golonn my a'th pys.

Annas hweg, pyth yw kusul
dhyn ni gwella dhe wruthyl
worth an traytour?

My a lever dhywgh hware	1450
deun warbarth dh'y eksmanya,
an vil brybour.

Re'm fay, honna yw kusul dha;
yn kettella my a wra.
Deun bys dhodho heb lettya.	1455
Gwas da, krosser, dhymm yma
a aswonn meur a lagha,
konnyng yw ow tisputya.

My a dhisput worto ev.
Kyn fova Mab Dyw a'n nev	1460
na mab an jowl ny rov bramm.
Pyneyl pynag oll may fo
my a wra by God ys  fo
y gonkludya war unn lamm.

Drewgh an profoes a-bervedh,	1465
rag my a vynn yn privedh
hwath ynnweyth y eksamnya.
Mar kews ken es gwiryonedh
my a'n te dhis war ow fydh
ev a'n pren kyns tremena.	1470

Syrrys, dhewgh my a'n doro.
Deus yn-rag, God yve thy wo,
dhe'th anfeusi.
Ev ny vynn, by God ys fo,
awos myns a wren dhodho	1475
kewsel dhyn ni.

Lavar dhyn ni gwiryonedh,
heb fayntys na falsuri,
mars osa Crist Mab Davydh,
penn dres oll an brofoesi.	1480

Kyn leverriv gwir, denvydh
ahanowgh ny vynn krysi.
Mara kovynnav travydh
ny wodhowgh ow gorthybi.
Wosa hemma hwi a wel	1485
Mab Dyw sur owth esedha
a barth deghow diogel
dhe'n Tas Dyw yn lowena.

Ytho dhyn ni yth hevel
dre henna war ow lowta	1490
dha vos Mab Dyw, meur y nell,
leun a versi ha pyta.

Hwi re leveris ow bo,
ha pur wir yndella ov.
Hwi a wra y aswonnvos	1495
Dydh Breus, hag a'n kyv yn prov.

Pyth yw an edhomm gortos
na kavoes dustunyow
a-ban wredh y aswonnvos?
Dampnys yw dre y anow.	1500

Deun ganso er y anfeus
dhe Pylat agan justis,
may hallo kavoes y vreus
ha kyns dos Sabot ledhys.

My re beghas marthys treus	1505
gwir woes Dyw pan werthis.
Rakhenna an gwella eus
daskorr myns mona yw pes.

Pandra yw henna dhyn ni,
a-ban vynnsys y wertha?	1510
Ty a woer gwir yredi
ny wrug den dha konstryna.

A-ban nag eus ken maner,
an arghans kettep diner
my a's deghes war an leur.	1515

hag a vynn skon omgregi.
Rag ow kwertha Crist dhy'hwi
my re beghas marthys meur.
Ye, mar veur my re beghas
ow kwertha Crist leun a ras	1520
dhe'n Yedhewon dhe ladha.
Moy yw es mersi an Tas,
nag eus fordh dhymmo ellas
dhe vos selwys re'm lowta.

My a vynn settya kolm re	1525
may fasttyo an kolm hware
sur a-dro the'm bryansenn
a-dhesempys dhe'm taga.
Go-vy vydh rag edrega
bos mar hager ow gorfenn.	1530

Mall yw genev dha gavoes
dhe vos genen dhe derros,
yn dha begh rag dha daga.
Dha enev, plos kasadow,
ny vynn dos dre dha anow,	1535
rag dhe Crist ty dhe amma.

An arghans my a gemmer
hag a's gwith kettep diner
yn sertan rag an termyn.
Ny goedh aga bos gorrys	1540
y'n arghow rag bos prenys
gansa mernans den brintyn.

My a gusul bos gansa
prenys da, goen yn neb le
rag ynkleudhva Kristonyon,	1545
ma na vons i ow flerya;
aga fler a yll shyndya
ha ladha meur Yedhewon.

Re'm fay, homma yw kusul dha.
My a vynn gul yndella,	1550
py le pynag y's kyffyn.

Yma goen vras dhymmo vy.
My a's gwerth dhywgh yredi
a dheg warn ugens sterlyn.

Ha my a's pren dhiworthis.	1555
Otta an mona parys
dhiso dhe be.
A-wel oll dhe'n arlydhi
my a's pe yn surredi
dhiso hware.	1560

My a's kemmer yn lowen
hag a wront trank heb worfenn
dhis y wertha
dhe ynkleudhyas Kristonyon,
na vons yn mysk Yedhewon
ow flerya re.

Syrr pYlat, dhis lowena!
Otta an Ihesu gene',
dres bys dhiso yn kelmys.
My re'n kavas ow trelya	1570
agan tus yn lies le
yn-mes a gryjyans pup-prys.

My a'n klywas ow difenn
na vo res awos eghenn
trybut vydh dhe syrr Sesar,	1575
hag ow postya y vos ev
Cryst gwir unn Vab Dyw a nev,
y'n bys ma na'n jeves par.

Wolkomm, Kayfas, re'm lowta,
ty hag oll dha gowetha	1580
sertan y'm hel.

Lavar dhymmo vy yn skon
mars os myghtern Yedhewon:
kows gans meur nell.

Pylat, ty re leveris	1585
yn sertan kepar dell yw.
Pur wiryonedh re gewssys
ahanav, re'n jydh hedhyw.

My ny welav ken y'n bys
may fe an keth den ma gwiw	1590
dre reson dhe vos ledhys.
Gwell via y gasa byw.

Yma ow trelya devri
oll an wlaskor a Iudi,
ow talleth yn Galile,	1595
bys omma, prest ow tyski
ynno pub den oll krysi,
hag ev avel Dyw gordhya.

Leverewgh dhymmo hware
mars yw den a Glaile,	1600
hag a alloes Erodes.
My a wra sur y dhannvo
dhe'n turont Erod yn skon
mars yw-a a'y arloettes.

Syrra, my a lever dhis,	1605
pur wir ev a veu genys
pur ewn yn Bethlem Iudi.
Gwrys da via, my a grys,
dhodho y vos dannvenys,
dell yw-a arloedh dhyn ni.	1610

Ev a dhodho, re'm lowta,
ny vynnav pella lettya.
Marghogyon, my a'gas pys,
gorrewgh ev dhe Erod skon.
Leverewgh my dh'y dhannvon
dhodho rag gul bodh y vrys.

My a'n gorr dhodho re'm sowl.
Mar ny'n gorrav, an mil dyowl
re dorro mellow y geyn,
vynytha na effo kowl.
Deus yn rag, yma dhe'm towl
guthyl may fe dha woes yeyn.	

Syrr Cayphas, so mote y go,
da via dhyn mos ganso,
may hyllyn y akusya;	1625
ha dannvon dh'agan doktours,
may fons rag agan onours
er y bynn ow disputya.

That ys south by God ys fo,
and ellys God yeue yow wo.	1630
Annas hweg, re'n Arloedh Dyw,
lyzt, fonde kannas paramour,
ke, lavar dhe'n dew doktour
dos dhe gows erbynn Ihesu.

Henna my a wra heb lett,	1635
an elles the difl yow fet
ganso dhe dre yn y wlas.
Bot yowr doctours y yov fet
bys yn Iherusalem sket.
God yeue yow all yfla-gras.	1640

Well thew fare, messeger.
Fisten dihwans gans an ger
a-dhesempis,
ha rewardys ty a vydh
a-dhiworthiv vy re'm fydh	1645
sur kyns pennvis.

Hayl doktours ha mestrysi!
Cayphas re erghis dhy'hwi
a dhos dhe Ierusalem
dhe dhisputya worth Ihesu,	1650
a lever y vos Mab Dyw
a veu genys yn Bethlem.

Pur barys dh'y worhemmynn
ni a dhi a verr dermyn,
agan dew wythoute fal;	1655
hag a'n konklud, an jowdyn,
a lever y vos Dyw dhyn
Na gowsso moy es margh dall.

My a'n konklud yredi,
ma na wodhvo gorthybi	1660
unn reson dhe'm argument.
Ass yw an den na gokki,
mar mynn er agan pynn ni
kows reson vydh verement.

Ev a gews lavarow stout,	1665
hag a lever dhe bub prout
sertan y vones Mab Dyw,
neb a dheu dh'agan breusi
y'n ayr Dydh Breus pub huni,
ha'y hanow yw Crist Ihesu.	1670

Ke yn kerdh, ty Ihesu plos.
Bysi via dhis godhvos
yn sertan meur a skriptours,
mara mynnydh gorthybi
hedhyw konkludys na vi	1675
mar kews dhiso an doktours,

Ny vynnav pell ombraysya,
rag nyns yw an vaner 'vas.
Dhe voy denvydh ny'm gordhsa,
kyn fasyen meur, ren ow thas.	1680

Heil syr lord and emperour,
heil now kyng of kynggys flour,
arloedh dres all an bys ma,
fayr an suyt, bryte of colour!
Pylat dy'hwi, gans onour,	1685
re dhannvonas unn adla.

Wolkomm, Cayphas, re Iouyn,
and yk Annas me cosyn,
hag ol agas kowetha.
Leverewgh a verr dermyn	1690
py hanow yw an jowdyn
dhymmo a dhannvonas e.

Hemma yw an keth Ihesu
a lever y vos Mab Dyw,
mab Iosep, an kothwas gov.	1695
An templa ev a dhiswra;
yn tri dydh ev a'n dreha',
gwell ages kyns, meur yn prov.

Mars yw hemma an Ihesu,
wolkomm yw, re'n Arloedh Dyw.	1700
Y weles my re yeunis.
Ha Pilat rag y dhannvon
my a'n karvydh y'm kolonn
alemma bys gorfenn bys.

Hayl syrr, emperour an wlas,	1705
Iouyn roy dhis bos den mas,
ha len rewtlya dha wlaskor.
Ha hayl dhiso, syrr Cayfas,
ha hayl dhiso, prins Annas.
Hayl dhis, Ihesus an brybour!	1710

Mestrysi, wolkomm y'm tour.
Iouyn roy dhywgh meur onour
warbarth oll kyns es merwel.
Na wrewgh unn tuch vydh lettya;
a-dhesempis fistena,	1715
kepar dell owgh tus ughel.

Rag my a vynn disputya
worth Ihesu a Nazare;
ha worthis my a wovynn
mars osa Crist Mab Davydh,	1720
Mab Dyw pur ha den ynwedh.
Dre dha vodh gorthyp lemmyn

Y vos ev re leveris.
Lies treveth y'n klywis,
ma na yll y dhenagha.	1725
Mab Dyw pur, ha den keffrys,
a vaghteth lan dineythys;
ha henna meur varth via.

My a brev bos gow henna,
rag Dyw ha den yw dew dra	1730
pur kontrarius yn kinda.
Dyw yw spyrys heb bodi,
den yw korf gans eseli.
Bos an dhew ma na allsa.

Gorthyp lemmyn Ihesu hweg	1735
dhe'n mester, dell y'm kyrri.
Lavar fur meur dhymm a bleg.				
Mars os Dyw diskwa dhyn ni.

Y worthybi my a wra.
Ev a allsa bos yn ta	1740
hanter den ha hanter Dyw.
Den yw hanter morvoren,
benyn a'n penn dhe'n kolon:
yndella yw an Ihesu.

Ev a leveris ynwedh	1745
tri dydh wosa mos y'n bedh
dhe vywnans y tasserghi.
Ynwedh mar bydh den marow,
y spyrys nevra heb gow
bydh ny dheu yn y vodi.	1750

My a worthyp dhiso lel;
bydh ny wrug ev leverel
corf hag enev y sevi.
Ev a dhassergh diogel
lies prys wosa merwel	1755
dhe benn tri dydh yredi.

Ihesu, prag na worthebydh?
Lavar dhymm awos travydh
mara kwruss'ta leverel,
kyn fe an templa diswrys
kyn' penn tri dydh y hwrussys		1760		
gwell es kyns y dhrehevel.

Mara leversys henna,
sertan ty yw mab an pla.
Denvydh oll mar's dre bystri
yn tri dydh ny'n drehavsa.	1765
Pub pystrier y koedhva				
dre reson da y leski.

Mars osa Mab Dyw a ras,
diskwa dhymm neb maystri bras,	1770
may hyllyn dhiso krysi.
Ha mara kwredh, ren ow thas,
y a syns dha vos dremas,
hag a'th wordh bys vynari.

Pandra ny vynn'ta kewsel?	1775
Dout a'n jeves an losel,
mar kews y vos konkludys.
Nyns yw lemmyn unn boba.
Kyns es y vos alemma
yn gwynn ev a vydh gwiskys.	1780

Yn tokyn y vos gokki,
ha myns a gewsis foli
ma na vedh y avowa,
hedhewgh surkot a bali.
Dhodho my a vynn y ri,	1785
rag ev dhymm dhe lavurya.

Syrra, ottensi parys.
A's gwiskens a-dhesempis
a-dro dhodho ev mar mynn.
Maga gwynn avel an gwrys,	1790
dihedh via bones res
kweth a'n par ma dhe jowdyn.

Dhodho ev my a'n vossaw.
Epskop, prins, doktour ha maw,
dhe'n justis Pylat arta	1795
ewgh ganso yn kettep penn.
My ny gavav ynno ken
may koedhvo dhymm y ladha.

Syrra, ni a'n gorr hware
dhe Pylat fast bys yn tre,	1800
hag ev synsens gwiryonedh.
Farwel syour we wol go.
Ow bennath y'th chi re bo,
mar leun os a skentoleth.

Wel thow fare syr Cayfas,	1805
and yk me cosyn Annas.
Kusulewgh menowgh Ihesu
a asa y wokkineth
ha trelya dhe skentoleth,
ow tiwedh na ganno tru.	1810

My re'n kusulyas milweyth,
saw ny vynn awos travydh
gasa y debel gryjyans.
Oll myns trespass a wruga
dhodho ev my a'n gavsa,	1815
a mynna gelwel givyans.

A vil gadlyng, deus yn-rag.
Wortiwedh hwath krog a'th tag.
Otta ha koynt o an gwas,
pan na vynna gorthybi	1820
a-dherak an arlydhi
dhe resons an doktours bras.

Farwel syres we wol go
for thys cher haf we y do
somot y thue.	1825
Yn sertan kyn na gowsso,
dre lagha y koedh dhodho
drog dhiwedha.

Syrr doktours, res yw thywgh hwath,
bys may fo gwrys an diwedh,	1830
sertan genen lavurya;
rag an harlot a gews freth.
Pur wir ynno nyns eus meth
dhywgh lavarav re'm lowta.

Yn lowen genowgh my a,	1835
mara kyllyn thywgh gul da,
na sevel yn le tyller.
Yn le may fynn, ni a with
ma na gaffo gorthyp vydh
er agan pynn dhe gows ger.	1840

Hayl syrr justis yn dha tour.
Myghtern Erod gans onour
re dhannvonas Ihesu dhis,
hag yn gwynn ev re'n gwiskas.
Vynitha dell afias,	1845
ev a'th karvydh, my a grys.

Sent Iouyn hweg re'n karro,
ha dres peub oll re'n gortthyo
kepar dell yll-a yn ta.
Lemmyn pryns ha mestrysi,	1850
hag epskop Cayfas devri,
hwi re dhros dhymm an den ma
kepar ha pan drelya ev
an dus dhiworth Dyw a'n nev.
Ha worto pan wovynniv	1855
neb kwestyon by God ys fo
blam vydh ny gavav ynno,
nag Erod an arloedh krev.

Pan veu genowgh akusys,
ev ny gavas fowt y'n bys	1860
pan y'n dannvonas ev dhyn.
Mara mynna amendya
gwel via y dhelivra,
heb drokkoleth dhiworthyn.

How, jayler, a-barth Iouyn,	1865
ty ha'th paja Hwypp an Tin
dewgh agas dew skon yn-rag.

Oll dhe'th vodh, ow arloedh ker,
devedhys on heb danjer
bys dhis omma heb ardak.	1870

Igor daras dha bryson
ha gorr Ihesu ynno skon
pols dhe bowes.
Mara mynnydh, kyrgh dhodho
a-dhesempis, may's kaffo
sur, unn mowes.

Syrr Arloedh ker, kuv kolonn,
igerys yw an pryson
wyth out les.

My a'n te dhis war ow fydh,	1880
naneyl yn nos nag yn jydh
ny'n jevydh kres.

Ty vaw, lemmyn syns e fast,
rag ev a woer lies kast
rag dha doella.	1885
Den fel meur yw hag ynjin.
Gwayt y wrynya, prest yn tynn,
bydh na skappyo.

My a'n kelm yn kres an wast,
may pysso ev atta last	1890
givyans war penn an dhewlin;
ha my a wra y dempra,
bydh na allo ev fia.
Nyns yw saw unn plos jowdyn.

Ke a-bervedh, koweth hweg,	1895
my a'th pys, genes mar pleg,
war Iouyn gelwel mersi.
Ha na gows kemmys hwedhlow,
hag y'n eur na sur heb wow
ty a bleg dhe'n arlydhi.	1900

Hag yndella mara kwredh,
nevra ny vydh sham na meth,
saw meur a joy.
Enor a'fydh vynitha.
Pub den oll a'th kar yn ta	1905
yn pur devri.

Ogh! Go-vy, mones mar bell!
Agan maystri diogel
yn sertan Cryst a leha.
Ny wonn dhe wul pyth yw gwell.	1910
Y vos Mab Dyw meur y nell
lemmyn ny a woer yn ta.

Ellas, bythkweyth kyns lemmyn
y vos gwir Dyw ny wodhyen.
Worth hemma pyth yw kusul?	1915
Rag ev a gyrgh dhiworthyn
kemmys na wortthyo Iouyn,
hag a wra dhyn drog vresel.

Leverewgh a-dhesempis
dhe wreg Pilat an justis	1920
sertan y teu venjans bras
war hy gour mar pydh ledhys
Ihesu Cryst, an lel profoes,
hag ynwedh war hy fleghes.

Ow bennath dhis Belsebuk,	1925
dell osa prins ha chyf dug,
ha fur dres dha kowetha.
Ty a yn sertan dhedhi
a-dhesempis yn tevri
yn skon rag hy husulya.	1930

Hware dhedhi . yn skon my a.
Bydhav bysi . sur war an dra,
hag yn tevri . bydh ny falla'.
Ow negys vy . spedya a wra.

Hayl, A Hayl, madama vras!
Dannvon dhe Bilat kannas.
Pur wir, y teu venjans tynn
mar pydh an gwiryon diswrys
warnowgh, war agas fleghes,
ma'n gweler a verr dermyn.	1940

Yw gwir dhymm a leverydh?
Ny vynnsen awos travydh
yndella bos hwarvedhys.
Mara kwellen yn sertan
drog dhe'm fleghes, na dughan,	1945
ow holonn a vydh terrys.

Pur wir a lavarav dhis.
Sertan mara pydh e ledhys
y teu venjans war dha wour,
ha war dha fleghes keffrys.	1950
Ev yw Cryst, Mab Dyw henwys,
dannvenys a nev dhe'n nor.

A-ban yw-a yndella
my a vynn dannvon toth da
ow hannas, rag y warnya.	1955
Messejer, ke alemma.
Leverel dhe'm arloedh gwra
Ihesu na wrella dampnya.

Rag my a welas dre hun
pur wir y teu mernans tynn,	1960
mara pydh eev ledhys,
warnodho, re sent Iouyn,
ma'n gweler a verr termyn,
ha war y fleghes keffrys.

Aloedhes ker, my a wra	1965
agas negys fistena,
despit dhe vyrgh dha dhama
mar ny'n gwarnyav skon hware.

---------------------------------

Leverewgh dhymm heb lettya
pan acheson a's beus hwi	1870
erbynn Ihesu Nazare,
pan vynnowgh y dhistrui.

My a worthyp dhis hware
an gwuryonedh yredi.
Tebel dhen ev mar ny fe,	1975
ni ny'n drosen dhiso jy,

Ytho hwi kemmerewgh e
ha herwydh agas lagha
ha konshyans gwrewgh y jujya
dhe'n mernans mar koedh henna.	1980

Ny dhegoedh dhyn ni ladha
denvydh oll y'n norvys ma,
felon na lader kyn fe,
heb breus justis vynytha.

Jayler, igor an daras,	1985
rag my a vynn derivas
worth Ihesu hwath.
Anodho dihedh via
y wokkineth na asa,
ha'y muskogneth.	1990

Hware dhywgh my a'n igor.
Hwi a dhendilsa enor
mar kallewgh dri
an Ihesu dhe gen kryjyans.
Ev re drelyas lies kans	1995
yn-mes a'n fay.

Lavar dhymmo vy yn skon,
yw ty myghtern Yedhewon,
kepar dell veus akusys?

Gwir a leversys sertan	2000
dhymm a'th anow dha honan,
py gans kens re yw dys'sys.

Lavar mars ov vy Yedhow.
Dha bobel heb falladow,
ha'n epskobow kekeffrys,	2005
a'th tros bys dhymmo omma.
Pan dhrokkoleth a wruss'ta?
Gorthyp vy, na viv toellys.

Dha worthybi my a wra.
Nyns yw ow gwlas a'n bys ma,	2010
hag yn sertan a pe hi
ow servons bydh ny'm gassa
dhe'n Yedhewon ow kwertha,
na'm beus gwlas ynno devri.

Ytho dre henna yth yw	2015
dha vos myghtern war neb kor,
pan lever'ta dhymm, Ihesu,
dhiso jy bones gwlaskor.

Ty re leveris an gwir.
Myghtern ov war wlas ha tir.	2020
Yn henna y feuv genys,
rag henna dhe'n bys y teuth,
rag doen dustuni ha gwryth
dhe'n lenduri yn pub prys.

Pypynag vo a'n barth wir,	2025
a glywvydh ow voys y'n tir,
Sarsyn py Yedhow kyn fo.

Lavar dhymmo, er dha fydh,
pandra yw oll gwiryonedh,
pan gewsydh meur anodho?	2030

My a's gwarn, yowynk ha hen,
my ny gavav ynno ken
may koedhvo dhymm y dampnya.
Bythkweyth re beu us genowgh
war Bask my dhe asa dhywgh	2035
unn prysner ha'y dhelivra.

A vynnowgh oll assentya
rag Pask my dhe livra
Ihesu, Myghtern Yedhewon?

A, na vynnyn, syrr iustis,	2040
saw Barabas ny a bys,
usi yn kolm yn pryson.

A Ihesu, ass os gokki!
Skon ty a'fydh anfeusi.
Tormentors, a-barth an jowl,	2045
fistenewgh, dh'agas kregi.
Degewgh genowgh pub huni
hwyppys da, re'gas bo mewl!

Hayl, volavedh, syrr iustis,
awotta ni devedhys	2050
warbarth ha'n kynsa galow.
Lavar dhyn ni, my a'th pys,
dha volonjedh, a verr spys,
na ven lettyes gans hwedhlow.

Tormentors, an keth gwas ma	2055
gans skorjys ha hwyppys da
gwrewgh y gronkya torr ha keyn.
Worth an post y'n le may ma
y gelmi fast hwi a wra
gans lovan ha chaynys yeyn.	2060

Ha mar ny vynn denagha
y wow, ha mersi kria,
hag amendya y dreyson,
gans spern gwrewgh y guruna,
rag an harlot dhe fasya	2065
y vos Myghtern Yedhewon.

Henna my a wra re'm troes!
Mall yw genev y gavoes,
rag y worra dh'y ankow.
A harlot emskemunys	2070				
worth post ty a vydh kelmys,
dhe wodhav an strokosow.

My a'n kelm, by God ys fas,
hag a gach an surkot vras
dhe ves, eus a-dro dhodho,	2075


may haller ri yfla-gras,
ha knoukya prest tys-ha-tas.
Venjans dhe neb a'n sparryo!				

My a gelm fast an losel,
may hallo peub oll dhe well	2080
dhodho ev ri strokosow.
Lemmyn oll, byghan ha bras,
knoukyewgh ev dell dhendilas,
may kosso y denewenow.		

My a'n knouk ev, er y wew.	2085
Otta, mellow y geyn brew.
Haue that, ty vil brathki!
Ow boemmyn yw marthys glew.
Ny vynn an gwas gelwel 'Tru',
na pysi kavoes mersi.	2090

My a'n knouk fest dibita,
ma'n jeffo peub oll bysna
ow mires worth y vodi,
dell waskav y bedrennow,
may fo goes y vlewennow	2095
ha'y gorf oll, kyns es hedhi.

A vil losel, re'th krog!
My a wra this meur a dhrog
ha despit, somot y go,
hag a'th hwypp war an wolok,	2100
may hwelli gwryghon ha mog
dha dhewlagas a-derdro.

Ty a'n gwysk avel kawghwas.
Ty a woer gwell bremmyn bras
dyllo menowgh mes a'th tin.	2105
A harlot, yn spit dhe'th fas,
gans ow skorj tys-ha-tas
my a'th wysk, may 'fo drog payn.

Fi dhywgh, a vostoryon plos!

Awos agas fas ha troes	2110
ny wra boemm y worfenna.
An harlot, fol y berghenn,
awos kemmys drog a wren,
a'n bys ny vynn tremena.

A-ban na vynn diwedha,	2115
my a vynn y guruna
avel Myghtern Yedhewon.
Otta spern grysel gene',
ha dreyn lymm ha sherp ynna
a grob bys y'n ympynnyon.	2120

My a orden y wiska
yn purpur rych, re'm lowta,
kepar dell goedh dhe vyghtern
a vo nowydh kurunys.
Myghtern Yedhewon, hayl dhis!	2125
Rag dha salusi ny vern.

Ottomma genev heb fall
kweth rudh sertan, purpur pall,
dhe wiska a-dro dhodho.
Dihedh fest via, re'm chal,	2130
y vos yn kyrghynn mab gal.
Kemmer e, despit re'th fo!

A-ban yw y gweth gwiskys,
y gurun a vydh settys
avel myghtern war y benn.	2135

Tennewgh oll, gans meur a gris,
may fo dreyn an gurun [cys]
y'n ympynnyon dre an kenn.

My a's tenn gans oll ow nerth,
mayth enttro an spikys serth	2140
dre an kenn yn y grogen,
ha skoellya y ympynnyon.
Hayl, Myghtern an Yedhewon,
omwith lemmyn rag anken.

Bennath vos dhywgh, tormentors,.	2145
Powesewgh lemmmyn unn kors,
my a'gas pys,
hag ewgh dhe dre dhe koska.
My a vynn y eksamnya
a-dhesempis.	2150

Lemmyn, Cryst, deus alena.
Dha dhelivra my a wra
mara kallav yredi.

Syrrys, dhy'hwi lowena!
awottava ev gene',	2155
may hwodhvowgh yn pur dhevri.
Ny gavav vy ken ynno
na blam dhe vones ledhys.
Y asa dhe vos dhe'n fo:
nyns eus gwell kusul y'n bys.	2160

Gorr e dhe'n mernans, gorr e
yn prenn krows a-dhesempis,
ha kelmys treys ha diwla.
Ynni hi bedhens takkys.

Ottensa, kemmerewgh e,	2165
ha krowsewgh ev a verr spys.
My ny avav, re'm lowta,
dh'y ladha ken vydh y'n bys.

Yma dhyn ni lagha,
hag yn sertan dre henna	2170
y koedh dhodho bos ledhys,
drefenn ev dhe leverel
y vones Mab Dyw ughel.
Traytor yw dhe'n fay prevys.

Mara leveris hemma,	2175
y eksamnya my a wra
hwath yn priva.
Ihesu, dell os koweth da,
lavar a byle osa,
er dha lowta.	2180

Ny gewsydh, rag ny wodhes
bos grontys dhymm galloes bras,
hedhyw may hallav dewis.
Galloes a'm beus dhe'th krowsya,
ha galloes dhe'th telivra,	2185
an eyl a vynniv y'n bys.

Galloes warnav ny 'fies,
na ve y vos vos grontys dhis
diworth ughella Arloedh.
Rag henna neb a'm gwerthas	2190
meur dhe voy ev re beghas,
ha drog warnodho a goedh.

Syrr arloedh, dhywgh lowena!
Ow arloedhes sur gene'
dre dhinargh a'gas pysis	2195
na wrellowgh kammen ladha
an profoes a Nazare.
Rag sertan mar pydh ledhys

y teu warnowgh venjans tynn,
ma'n gweler a verr dermyn,	2200
ha war dha fleghes keffrys.
El a'n leveris dhedhi
haneth, ha hi y'n gweli
pur dhifun, myns re gewsis.

Messejer, er dha lowta,	2205
yw gwir dhymm a leverydh?

Yw syrra, war ow ena,
ha henna hwi a welvydh.

Mara kallaf y witha,
pur wir ledhys bydh ny vydh.		2210
My a wra y askusya
mar verr dell alla' denvydh.

Arlydhi, war ow lowta,
ny gavav ken dh'y ladha,
na blam vydh-oll ynno ev.	2215

Rag henna my a goedhsa
alemma y dhelivra,
heb gul dhodho namoy grev.

Mara'n delivrydh heb mar,
nyns os kothman dhe Sesar,	2220
yw agan arloedh myghtern.
Rag myghtern neb a omwra
erbynn Sesar kows yma,
ha'y ladha travydh ny vern.

Ord'newgh bar dhe esedha,	2225
ha my a wra y jujya,
a-ban res dhymmo porres.

My a's orden dhywgh hware
chayrys ha formys plenta.
Esedhewgh, syrra justis.	2230

An prysners kettp onan
drewgh hwi yn-rag desempis.
Dismas, Iesmas, Baraban,
may hallons bones breusys.
Hou, jayler, a-barth malan,	2235
deus yn-rag, ha'th vaw keffrys.

Anon syrr justis sertan,
ni a fisten gans meur gris.

Now hwypp an Tin my a'th pys,
sav yn-bann, dell y'm kyrri,	2240
rag nans yw Pilat serrys,
ow kria kepar ha ki.

Kyn fe y golonn terrys,
a henna my ny wrav vri.
Mar'th eus own bones knoukys,	2245
fisten fast alemma dhi.

A harlot, re'th fo droglamm.
Ma strif yntra an dhew gamm.
Ny wrons vri my dhe kria.
An prysners, bras ha byghan,	2250
drewgh hwi dhymm, kettep onan,
may haller aga jujya.

Re'm fay, Pilat re sorras.
My a'th pys, awos Satnas,
doro an ladron yn-mes.	2255

My a lever an gwir dhis,
dhe be yma ow wajys;
ny vynnav tryga genes.

Yn-dann ambos yth esos,
ha ken na fe da genes.	2260
gul dha servis ty a wra.

Ow arvedh bydh na hwila.
Ahanas jy unn demma
my ny synsav y'n tor' ma.

My a vynn, re Dhyw a'm ros,	2265
dha gemmeres gans kapyas
hag yn pryson dha dewlel.

My ny synsav unn bramm plos
a'n kas, yn jydh nag yn nos,
hag a henna ty a fyll.	2270

Mir ha stordi yw an gwas,
ha meur y lavarow bras,
ha'm gorthybi oll dres keyn.

Alemma bys yn Tryger,				
war ow fay, lakka mester	2275
ny allsen y dhyerbynn.

Na wra flattra, na gul ges.
Doro an prysners yn-mes,
poken shyndys ni a vydh.

A-dhesempis lemmyn taw.	2280
Dhis ny vynnav bones maw.
Kergh i dhejy mar mynnydh.

Tebel esrvont a lever,
mar serv ev bad y vester,
'Ke dha honan ha gwra gwell'.	2285.

My a lever dhis yn skon,
gwask dha vaw war an skovarn
pan fi ev, gans meur a nell.

Deun yn kergh gans an prysners.
Ke dhejy, kergh i yn-mes,	2290
mos alemma may hyllyn.

My a lever an kas dhis.
I a yll bones kechys
gans tus war fordh dhiworthyn

Yndella y hyll koedha
an dus warnan y'n tor' ma,
na ven hardh dh'aga gwitha.
Gwell yw dhyn doen, my a grys,
rag dout bos kontrewaytys
yn sertan peub y gledha.	2300

Henna yw leverys da.
Gwell yw dhyn omassaya
yn plas sertan kyns mones.
Y'n eur na sur my a wel
mara pydhyn ni abel	2305
dhe wul defens a-rag tus.

A bub tu bydh war lemmyn,
rag dh'assaya my a vynn,
py par mawe os y'n tor' ma.
Bydh war yn ta a'th ely:	2310
y dochya a verr dermyn
gans ow kledha my a wra.

My a vynn dhejy a-dro
ha dha worra jy dhe'n fo
a-dhesempis.	1315

Ny wredh hwath war ow ena
guthyl dhymmo vy fia
sur my a grys.

Hou, jayler, fisten toth da.
Doro an prysners omma.	2320
Ny glyw banna.

A dhew harlot, re's bo spit!
Yna dhywgh meur a dhelit
a omknoukya.
My a dhibarth yntredhowgh	2325
hag a wra dhywgh pennow kogh,
sur my a grys.
Fistenewgh, A dhew benn-koeg,
drewgh an prysners oll y'm lok
a-dhesempis.	2330

A! merci, A vester hweg.
My a's doro pur anhweg
a-dheragos.

Ny wren strechya na fella.
Skon my a's gorr alemma	2335
unn prys kyns nos.
Dismas, Iesmas, dewgh yn-bann;
Ihesu, ynwedh Baraban,
agas breus dhe resseva;
rag hwi a skon ahanan	2340
dhe Pilat, re sent Malan,
rag yma owth esedha.

Hayl, Pilat, syrr justis stout!
Hayl syrr cayphas epskop prout!
Hayl, prins Annas!	2345
Hayl doktours ha mestrysi!
Marghogyon, hayl, hayl dhy'hwi,
byghan ha bras!
Otta Barabas ha Ihesu
gans meur a gris,	2350
Dismas, Iesmas yn unn vu
dhywgh devedhys.

Wolomm yns, re'n Arloedh Dyw!
Otta dhywgh Myghtern Ihesu
a-dheragowgh ow sevel.	2355

Syrr justis, ladh e, ladh e;
y'n prenn krows gwrewgh y worra,
dell yw gwiw diogel.

Ytho, hwi a vynn porres
bos agas Myghern krowsys,	2360
Ihesu Cryst a Nazare?

Nyns eus myghtern dhy'n y'n bys
saw syrr Sesar, my a grys,
hag a'n te war ow ena.

My a lever dhywgh sertan,	2365
gwell yw kregi Baraban
ha delivra an profoes.

Syrr justis, my a'gas pyus
rag Pask may fo delivrys
Barabas, heb skoellya y woes.	2370

Mara pydh e delivrys,
dhe Ihesu pandr'a vydh gwrys?
Leverewgh dhymmo yn skon.

Y'n prenn krows bedhens gorrys,
ha treys ha diwleuv kelmys,	2375
ha gwenys dre an golonn.

Mara mynnowgh yndella,
leverewgh dre py lagha
y koedh dhodho bos ledhys.

Henna yn skon ny a wra	2380
dre'n lagha, a'n prev yn ta.
Dalleth, koweth, my a'th pys.

Bydh ny hevel dre lagha
y koedh dhodho bos dampnys.
Tewel avel unn boba	2385
a wrug pan veu akusys.
Neb a tawo y'n pow ma
dherag juj ny vydh jujys.
Ytho, dre pub reson da,
ny goedh dhodho bos krowsys.	2390

Er dha bynn kowsav kowal.
Marth a'm beus a'th lavarow,
doctour, dhe gewsel mar dall
gans an boba kasadow.
Yth omwrug pur wir heb fall	2395
Dyw ha den gans hwedhlow gow.
Dhodho y koedh, by my chal,
kyn na gowsso, bos marow.

Doctor, nyns yw henna mann,
na ny yll bos yndella,	2400
den dhe verwel yn sertan
awos kows lavarow da.
Mirewgh worth an vorvorenn,
hanter pysk ha hanter den.
Y vos Dyw ha den yn glan	2405
dhe'n keth tra na kryjyans ren.

Syrr doktour, lavarav dhis,
ev a goedh dhodho merwel.
An fer a veu dallethys
dre dus vas berth y'n tempel.	2410
Ena rewlys o an bys,
ha lies onan dhe well.
Dredho y feu distrewys;
yn-mes y hwrug y dewlel.

Yma marth dhymm ahanas.	2415
ty a aswonn an skriptor,
ty dhe vynnas sowdhanas
lemmyn yn-mes a bub for'.
Yn chi Dyw ny goedh marghas
termyn vydholl war neb kor,	2420
saw y wordhya ev ha'y ras
neb yw Arloedh tir ha mor.

Pur wir sertan an den ma
lies den re wrug trelya.
Agan lagha ev yma	2425
pub eur ow kontradia,
may koedh dhodho y'n tor ma
bones marow heb lettya.
Oll an doktours y'n bys ma
bydh ny allons y sawya.2430

Dhodho ev nyns os kothman,
dell hevel dhymmo ywis.
Konskyans da ny syw sertan,
ladha den nag yw kablys.
Ny glywas drog nagonan	2435
ev dhe wul bythkweyth y'n bys.
Truedh via den yw glan
falslych y vones diswrys.

Lies gweyth y hwrug bostya,
dhiso jy dell lavara',	2440
terri dhe'n dor an templa,
yn tri dydh y wul arta
maga ta bythkweyth dell veu,
ha henna nevra ny wra.
Y vywnans nyns eus gwitha,	2445
na vo marow y'n tor' ma.

Gwiryonedh a res bos dres
a-bervedh y'n mater ma,
ha lenduri kekeffrys,
rag omsywya i a wra.	2450
Yn sertan mara pydh gwrys,
sur warlergh an keth dew ma,
ny vydh ev nevra diswrys
dre pur reson vynytha.

Ty a vynn y gavoes ev,	2455
dell hevel dhymmo, ledhys.
Neb a'n lattho, Dyw, go-ev!
Dhe dhen vydh ny wrug trespass.
Myschef a goedh tynn ha krev,
rag y woes a vydh skoellys,	2460
rag ev yw Mab Dyw a nev,
dell lavarav an gwir dhis.

My a lever an gwir dhis:
gwell yw y vos marow,
es bos an bobel kellys	2465
ha dampnys dhe dewolgow.
Argia namoy dhyn ni res,
na kewsel namoy geryow.
A'n rewlens ev an justis,
hag oll an komners a'n pow.	2470

Syrr Pylat, nans yw hi prys
war Ihesu Cryst a ri breus
rag y jujya.
Ni a vynn dha rekwirya,
ha warbarth oll sur kria	2475
'Crucifige!'

Kriewgh fast gans meur a gris
may fo an Ihesu krowsys,
mab an gwas gov,
ha Barabas delivrys.2480
Nyns eus gwell kusul y'n bys
pur wir yn prov.

Syrr justis, awos Satan,
delirv dhyn ni Baraban.
Ni oll a'th pys dre dha vodh,	2485
ha krows Ihesu an fals gwas
yntra Dismas ha Iesmas,
rag sur yndella y koedh.

A-ban yw yndella lagha,
dhe'n mernans oll an tri a,	2490
ha Barabas delivrys.

A syrra justis, mersi!
Gesewgh vy dhe worthybi
kyns ri breus dhe vos diswrys.

A-ban res an breus unnweyth	2495
ny vynnav y ri diwweyth;
saw yn tokyn ow bos glan
a woes Ihesu Nazare,
my a wolgh skon ow diwla,
a-wel dhywgh kettep onan.	2500

Mar teu nenjans vydh ragdho
warnan ni ev re goettho
ha war oll agan fleghes!

May fo krowsys ow breus yw
Dismas Iesmas ha Ihesu.	2505

Tormentors yn kettep gwas!

Syrr justis, dhis lowena!
My re beu war ow ena
owth omladh, mayth en pur skwith.
Uskis ny yllyn poenya,	2510
dell esov ow tyewa,
ha hwys pub gwyth oll ha lith.

Tormentors, yn kettep penn,
gorrewgh Ihesu y'n krowsprenn
a-dhesempis.	2515
Y dreys ha'y diwla yn tynn
gans kentrow worth an plynkenn
bedhens takkys.

Dismas, dhodho a-dheghow
kelmewgh fast gans lovanow	2520
ev y'n prenn-krows.
Ha Iesmas a'n barth arall
kechyewgh ev wythowte fal.
Kerdhewgh heb flows.

Anon syrra, somotty thryue,	2525
to the deth they schal blyue
yn despit dh'aga eghen.
Com forth Ihesu yn ow dorn.
Hayl Myghtern an Yedhewon!
Ty a'fydh kowal anken.	2530

Di'skyn y vantel hware,
rag yn y dhillas arta
an harlot a vydh gwyskys.

Saw leverewgh, kowetha,
py kever prenn dh'y growsya?	2535
My ny wonn, kyn fen ledhys.

Na my, re sent Iouyn hweg,
a ve rag krows hanter teg,
ewn ha krev, by God ys fo.
Pub koweth oll, prederes,	2540		
martesen 'vydh yn y vrys			
dismygi prenn 'vas ple fo.

My a lever heb lettya.
War Cedron ow krowedha
yma prenn da ren ow thas,	2545
ha henn yw emskemunys,
rag ny allas den y'n bys
anodho gul devnydh 'vas.

Ow bennath dhiso pub dydh.
A henna krows da y fydh,	2550
pan yw-a emskemunys.
Ha Cryst milligys, ynwedh
dew  villigys y telledh
warbarth aga bos gorrys.

Deun dh'y gyrghes, Kowetha,	2555
rag may hyllyn y settya
y'n grows, kyns es dos Sabot.

How, otta an prenn omma.
Nyns eus tekka y'n wlas ma.
Gwren krows anodho war not.	2560

yntra dew gwren y treghi
rag kavoes treusprenn dhedhi,
ha'y fastya gans ebil prenn.
Otta genev vy boni.
My a'n tregh hware gensi.	2565
Ny'n sparyav, awos anken.

Ow bennath dhis vynitha,
rag an prenn yw treghys da.
Ny allsa vydh bones gwell.
Y delli skon my a wra,	2570
rag ebil parys yma
dh'aga fastya diogel.

My a woer ple'mons parys
rag an wesyon ordenys	2580
war ow ena.
Lemmyn drehevewgh an gist.
Yw gwrys krows war dhiwskoedh Cryst,
dh'y doen dhe dre.

Kemmer hi, ty plos lorden,	2585
syns war dha geyn an growsprenn.
Yma lowr dhe sawgh dhiso.
Pur kowal ty a ynni.
Ha hwi, losels, pub huni,
ewgh yn kerdh, God yeve yow wo.	2590

Ellas, A Cryst, ow Mab ker,
yn meur bayn pan y'th welav!
Ellas de keudh yn klamder
dhe'n dor prag na omhwelav?
Dre ow Mab, pyth yw ow cher?
Pub eur oll y'n bennigav.
Ellas, ny woen py tyller,
bydh moy py le y trygav!
Eghan!
Rag y fynner . mara kyller	2600
gans paynys meur
ow diswul glan.
Ogh, go-vy, ellas, ellas!
Gweles ow Mab mar divlas
gans tebelwesyon dyghtys.	2605
A Vab, dha geudh re'm ladhas,
na allav gweles yn fas
kemmys dagrow re oelis.

Go-vy, ny wonn pandr'a wrav.
Gallas ow holonn pur glav	2610
dre prederow.
Ny allav sevel yn fas
war ow threys, ellas, ellas
rag galarow!

Gweres, ty harlot jowdyn,	2615
ha dog an grows war dha geyn,
rag nans yw Ihesu fethys.
Rag gwannder ev re goedhas.
Res yw dhiso y dhifres.
Kemmer hi a-dhesempis.	2620

My a's deg fest yn lowen,
rag y dhifres a anken.
Dro hi dhymmo war ow skoedh.
A DHyw, ass owgh hwi bilen,
ow ladha gwiryon heb ken;	2625
hwath venjans warnowgh a goedh.

Ogh, ellas, go-vy, tru, tru!
gweles dhiso, a Ihesu
kemmys sham ha vileni.
My a bys an Tas a nev	2630
re dhannvonno venjans krev
warnowgh oll kyns es dybri.

A Ihesu, go-vy ragos,
mar tebeldhyghtys dha vos,
ha ty ow kul kemmys da	2635
pub eur dhe edhommogyon.
Ellas, klav yw ow holonn,
dha vos yn plyt a'n par na.

Myrghes a Ierusalem,
na oelewgh, na na wreugh drem	2640
warnav vy, nag onan vydh;
saw warnowgh agas honan,
ha war 'gas fleghes vyghan,
ken dhe oela hwi a's bydh.
Rag sertan y deu dydhyow	2645
may fennigewgh an torrow
na's teva vydhkweyth fleghes,
ha kekeffrys an bronnow
na dhenas fleghesigow.
Gwynn aga bys er bones.	2650

Y'n eur na wrewgh pysadow
may koettho an menydhyow
warnowgh, rag ewn euthekter.
Ha hwi a bys an runyow
dh'agas gorherri heb wow,	2655
kemmys vydh an poenvotter.

A harlot, gans dha hwedhlow,
anedha ty ny 'fydh prow,
war ow ena.
Pur ogas yw dha ankow.	2660
Towl an grows dhe'n dor, heb wow,
dhe wrowedha.

Ye-a, koweth da, ye-a,
leverewgh dhymmo hware
mar kodhowgh
ple'ma kentrow	2665
y'n prenn-krows rag y fastya.
Ewgh dhe wovynn heb lettya
worth an gov yn Marghas-Yow.

Hayl, ferror, lowena dhis!
Eus teyr spik vras genes gwrys?	2670
Lavar dhymm, dell y'm kyrri,
rag takkya an fals profoes
y'n prenn-krows, gelwys Ihesus.
Mar nyns eus, skon ke, gwra i.

My ny allav, re'm lowta,	2675
gul kenter dhy'hwi bythkweyth					
rag mar klav yw ow diwla,
ny alla' handla toul vydh.

Pur wow a lever dha vin.
Pan sevsys hedhyw myttin	2680
sertan yagh ens aga dhiw.
Diskwedh i a-dhann dha glok.
Gwiw vies dhe gavoes krog.
My a'n te, re'n jydh hedhyw.

My a's diskwa yn lowen.	2685
Nyns eus warnedha kroghen
nag yw trogh ha diruskys.
Dhymmo vy mar ny grysowgh,
ottensi, a-wel oll dhywgh,
kepar ha dell leveris.	2690

A gadlyng, God yeue the wo!
Ty re wordhyas war neb tro
an fals losel.
Yagh ens hedhyw, by my fo,
neb hus ev re wrug dhodho	2695
pur dhiogel.
Ha dha dhiwleuv klav kyn fons,
heb kentro bydh ny vydhons,
yn surredi.
Deus omma skon dhe hwytha,	2700
ha my a dhalleth hware
aga gul i.

A Ihesu, re bi gordhys.
Dha vos Dyw ha den keffrys
lemmyn my a woer yn ta.	2705
Gwynnvys ynno neb a grys,
rag dha weres yw parys
dhe'th servysi y'n bys ma.

My a hwyth avel gwas da.
Nyns eus denvydh y'n pow ma	2710
a hwyttho gwell.
Ny wonn gov yn oll Kernow
a hwyttho gans meginow
sertan bydh well.

Ty a hwyth avel kawghwas.	2715
Hwyth war gamm, venjans y'th glas.
Ny dryg gwryghonenn y'n fog.
Powes lemmyn, losel was,
ha knouk an horn tys-ha-tas.
Mar ny wredh, ty a 'fydh krog.	2720

My a wysk, so God me cach,
ha henna gans meur a rach,
mayth ystynno avel koer.
Nyns eus mab gov y'n wlas ma
a waskko sertan mar dha,	2725
ha henna pub oll a woer.

Gwask war an min . re'th fo drog payn,
A harlot pur.
Boemmyn dres keyn . mar pydh-a yeyn
ny dheu dhe gur.

Saw kyn fens mortholek,
dhe weth vydhons dhe'n kronek
ha garow yn y dhiwla.
Otta dell wysk hwymm-hwamm.
Ty vil losel, gwask war gamm	2735
ha kompes, yfl mot thow the.

My a wysk wythowte blam.
Mars yns garow, dhe voy sham
dhe'n flerys.
Mesurewgh toll dh'y dhiwla,	2740
ha toll dh'y dreys heb lettya.
Bedhens skon gwrys.

My a dell toll rag an eyl.
Nyns eus gwas a west dhe Heyl
a'n tollo gwell.	2745
Doro kenter er dha fydh,
ha my a dakk y leuv gledh
gans oll ow nell.

My a dell toll rag hy benn
a-dhesempis, heb anken,	2750
rag tempra an harlot fol.
Ty losel, foul y berghenn,
ystynn dha vregh war an prenn
Re'm fay, ny dheu sur dhe'n toll!

Ny dheu y leuv sur dhe'n toll?

Ny wra, koweth, by my pol,
war troes-hys, my a woer gwir.

Na fors, kyn na dhrehettho.
Ken toll ny vydh gwrys ragdho.
Ni a's tenn, may fons lowr hir.	2760

My a gelm skon lovan dha
worth konna-bregh an adla,
ha hwi tennewgh, agas tri,
bys may hettho hi dhe'n toll.
Hag onan, a nell pyth fol,	2765
gweskens kenter skon ynni.

My a denn, by God ys fast,
may hettho dhe'n toll yn hast.
Hala, tennewgh kettep penn,
Y vellow kettep onan	2770
diskevelsys yns, sertan.
Lemmyn kentr' i worth an prenn.

A Das hweg, gav dhedha i,
rag ny wodhons yn tevri
pyneyl a wrons, drog py da.	2775
Hag a kodhvens yredi,
ny wrussens ow distrui.
A Das ker, gav rag henna.

A'y yvyans my ny rov bramm.
Yn despit dhe vab dha vamm	2780
kenter skon dre dha dhewdros
my a's gwysk, may fo droglamm.
Ha hwi, kelmewgh an dhew gamm
yn diw grows, kyns bos prys boes.

My a gelm an eyl hware.	2785
Otta ow lovan gene'
rag y gelmi.

Ha my a gelm y gila,
alemma kyns tremena
yn surredi.	2790

Syrrys, my re wrug skrifa
agas cheson dh'y ladha.
Takkewgh e a-ugh y benn.

Ottensi parys gene':
'Ev yw Ihesu Nazare,	2795
yw myghtern an Yedhewon'.

Na skrif 'Myghtern Yedhewon',
saw skrif ynno, an bilen
dhe leverel y vos ev
Myghtern Yedhewon, sertan.	2800
Yndella, kettep onan,
y'n leveris my a brev.

My a worthyb dhywgh hware.
An pyth a skrifis, skrifis.
Na ken ny skrifav nevra,	2805
awos dout bones ledhys.

Dro-va dhymmo dhe dakkya
a-ugh y benn, gans meur gris,
may hallo peub y redya,
gour ha benyn kekeffrys.

Yn hanow an tas Satan,
drehevewgh an grows yn-bann,
ha delivrewgh hi dh'y le.
How! Hala, kettep onan!
Gesewgh hi a-barth Malan	2815
y'n mortes skwat dhe goedha.						

Hemma yw sur jag an pla.
Y gorf yw kryghyllys da
sertan ganso.
An dhiw grows erell yn-bann	2820
drehevewgh, kettep onan,
God yeue yow wo.

My ha'm koweth yn sertan
a dhreha Dismas yn-bann.
Gweres lemmyn my a'th pys.	2825
Ha hwi, drehevewgh y benn,
may farwo an dhew vilen
kwykk, heb hokya, bedhens gwrys.

My a wra gans bones mall
hale, hale op as schal.	2830
Deun mars yw prys.
Gesewgh i dhe dhisplewyas,
ha haylyewgh an myghtern bras
a-dhesempis.

Myghtern Yedhewon y'th se,	2835
hayl dhiso, ha lowena!
Jentyl yth os esedhys.
A garsesta benyna?
Mar mynnydh, war ow ena,
my a gyrgh onan deg dhis.	2840

My a vynn lemmyn ranna
yntredhon oll y dhillas,
ha my a's rann dywgh hware,
heb fowt vydh, ren ow thas.

Dihedh meur yw dhymm skwardya	2845
na terri pows an ploswas.
Tewlel prenn mil well via.
Pan vons skwerdys, ny vydh 'vas.

Otta tri frenn genev vy.
Tan hemma, gorr gansa i,	2850
ha henna yw peswara.
Lemmyn diskwedh ha lavar,
p'yw an prenn a biw heb mar
pows Ihesu a Nazare

Henna a's piw yn sertan	2855
hwi a woer kettep onan
py prenn yw-a.

Re sent Iouyn, my a's piw.
Kemmerens peub rann a'y du,
degens dhe dre.	2860

Fi dhiso, pan leversys
templa Dyw y'n distruys,					
gwell es kyns y'n drehevys.
Mars os Mab Dyw, a verr brys	2865
omsaw skon a dhrokkoleth.

Maras osa Mab Dyw meur,
diyskynn a'n vynk dhe'n leur,
ha diskwa rann a'th vaystri.
Hag y'n eur na martesen	2870
dhe'th lavarow y krysyn,
hag a'th karvydh bynari.

Ev a allas diogel,
dell glywis y leverel
yn lies le,	2875
sawya bywnans tus erell,
lemmyn y honan ny yll
sur omsawya.

Mars yw myghtern Israel,
leveryn oll dhodho, Hayl!	2880
Hag a'n grows diyskynnes.				
Mara kwre-va yndella,
krysi dhodho ni a wra
y vos profoes bennigys.

Yn y Dhyw y hwrug fydhya.	2885
Lemmyn gwrens y dhelivra
mar mynn a dhrog.
Menowgh ev a wrug bostya
y vos Mab Dyw, dh'y lawa,
Arloedh an koeg.

Mars osa Cryst Mab Dyw ker,
omsaw skon yn neb maner
na vi marow;
ha saw ni genes ynwedhm
na'n be mar hager dhiwedh	2895
na mar arow.

Taw, foul, ass osa gokki,
na dhowtydh Dyw a versi,
ha ty dampnys dhe'n mernans!
Kepar hag ev on krowsys,	2900
ha dre wir vreus kwit jujys
rag agan drogober kyns.

Ny wrug an den ma vythkweyth
war an bys ma drokkoleth,
na ny beghas war neb kor.	1905
Arloedh Cryst, my a'th pyssa
a brederi ahana'
pan vi jy yn dha wlaskor.

Pur wir, a lavarav dhis,
genev hedhyw ty a vydh	2910
rag dha fay yn paradhis
kyns es hanter dohajydh.

Ty a'fydh kowal droglamm.
Ny vynn an vil harlot kamm
awos an bys diwedha.	2915
Kyrghyn Longys, an gwas dall,
gans guv dhe wana an gal
yn y golonn dibyta.

Henna my a wra re'm sowl,
rag ny wonn y'n bys gwell towl		2920
dhyn dhe wruthyl dhe'n kanjon.
Pan vo guv yn y dhiwla,
my a ergh dhodho herdhya,
hag a'n gi ewn dh'y golonn.

Benyn, a wll'ta dha flogh	2925
milweth dyghtys ages brogh
gans neb milgi?
Ha Iowan, otta dha vamm;
yndella syns hi heb namm
hedra vywi.	2930

Ellas, ellas, ogh tru, tru!
Yn ow holonn ass yw bern,
pan welav ow Mab Ihesu,
a-dro dh'y benn krun spern;
hag ev Mab Dyw a vertu,	2935
ha gans henna gwir Myghtern;
treys ha diwleuv a bub tu
fast takkyes gans kentrow hern.
Ellas!
Y's bydh Dydh Breus . meur a anfeus.	2940
y gig ha'y goes
neb a'n gwerthas.

Ogh, go-vy rag ow Mab ker,
dh'y weles y'n keth vaner
may hwelav lemmyn dyghtys!	2945
Ellas, na varwen ynwedh,
na fe kynsa ow diwedh
es diwedh ow Mab y'n bys!

A Vamm hweg, na borth ahwer,
rag nevra yn pub maner	2950
my a vydh prest parys dhis.
Bodh dha Vab yw yndella,
rag selwel kemmys yw da,
a-ban veu Adam formys.

A Tas, Eli, Eloy . lama zabatany?	1955
Os ow Dyw ker;
prag y'm gessys . tuch dhiworthis
yn neb maner?

Yma ow kelwel Ely.
Aspiewgh lemmyn bysi	2960
mara teu dhe dhelivra.
Mara'n delirv yredi,
ni a wra ynno krysi,
hag a'n gordh pur wir nevra.

My a vynn mos dhe viras	1965
fatell yw gans Ihesu ker.
Dihedh via dhe dhen mas
bos gwrys mar veur a vysmer.
A pe-va den drog y gnas,
ny allsa yn neb maner	2970
pur wir kavoes mar meur ras,
rag sawya tus dre unn ger.

Nyns yw Eli a elwa.
Seghes sur dhodho yma.
Ev a'n jevydh drog wires.	2975				
Ottensa genev parys,
bystel, aysel kemmyskys,
wassel, mar'th eus seghes bras.

Seghes dhymmo vy yma.

Otta diwes dhis omma.	2980
Prag na wre'ta y eva?
Kyns ty a wre maystri dhyn,
lemmyn a'n grows diyskynn,
ha ni a wra dha wordhya.

A Das, yntra dha dhiwla	2985
my a gemmynn ow spyrys.
Dre dha vodh dhis kemmer e,
dhe'n bys dell y'n dannvensys,

A dhyw Iouyn leun a ras,
hemma yw tewolgow bras.2990
Fatell en ni war-tu tre?
An howl y liw re gollas.
My a grys ni re beghas
hedhyw bras worth y ladha.

Yma an dor ow krenna.	2995
Sevel ynwedh ny yllyn.
Ny wonn fatell en dhe dre.
Go-ni vydh pan y'n ledhsyn!

Ha'n bedhow owth igeri;
mya a's gwel, war ow ena,	3000
mar strechyn omma namoy
ni a'gan bydh edrega.

Longys, res yw dhis gene'
unn pols byghan lavurya,
dre worhemmynn an justis.	3005

My a genowgh yn lowen,
mar kallen guthyl eghenn
a sokor nag a servis.

Nebes servis ty a wra.
Tan, syns y'th dorn an gyw na,	3010
ha herdhy e gans nerth yn-bann.

My a'n herdh gwella gylliv.
Na vlamewgh vy kyn fylliv,
rag dall ov, ny welav mann.

Bennath sywes, syrra Longys.	3015
Sent Iouyn hweg re'th karro.
Henna yw pyth a-dhevis.
Gallas lemmyn lowr ganso.

Arloedh, dhymm gav . dell y'th pysav
war benn dewlin.	3020
An pyth a wren . my ny wodhien,
rag ny welyn.
Hag a kwellen . my ny'n gwrussen,
kyn fen ledhys.
Rag dell wonn sur . Mab Dyw os pur	3025
y'n bys genys
A Vaghteth lan . Unn Vab sertan
os dhe'n Tas Dyw.
Ow hammweyth bras . gav dhymm, a Das,
dre dha vertu.	1330

Ogh, my re beu boghes koynt,
hag eth yn-rag re a boynt
pur wir pan wrug dhe Pylat
ladha Cryst, rag ev gans kamm
a gergh dhiworthyn Adam,	3035
hag Eua, ha lies smat.

Ha rag henna Satenas
ha Belsabuk, deun toth bras
dhe brenna agan yettys.
Rag mar teu dh'agan porthow,	3040
ev a derr an darasow
hag a dhelirv an chettys.

Ow arloedh ker Lucifer,
displetys yw y vaner,
ha kelmys worth an growsprenn.	3045
Mar euthek yw dhe weles,
may tegren an debeles					
pan y'n gwellons, kettep penn.

My a bar daras an yett,
na gerggho alemma chett,	3050
kyn fo mar fol.
Rag mara teu-va y'n chi,
ev a's gorr dhiworthyn ni
yn kettep poll.

Belsebuc hweg, hwyth dha gorn,	3055
ha galw i dre a bub sorn,
an dhywolow.				
Mara kaller y witha
a ji, na alla entra
dhe'n darasow.	3060

My a hwyth gans meur a gris,
keniver dyowl eus y'n bys.
Sertan yn ta may klywfo.
Rag mara kyll-a entra
a-ji dhe'n yett, re'm lowta,	3065
ev a wra dhyn ni droktro,

Settewgh jistys worth an yett.
Agas diwskoedh, kettep chett,
herdhewgh worti hi ynwedh.
Mar teu a-bervedh sertan	3070
an harlos kettep onan,
ev a's delirv, war ow fydh.

A harlos, yn kettep gwas,
herdhewgh, venjans y'gas glas!
Py ken hwi a's bydh droglamm,	3075
rag yma ev sur devri
ow toen oll agan maystri.
My a grys ny dal vydh bramm.

Yn gwiryonedh, an den ma
yw Mab Dyw an nev a-vann.	3080
Drokka ober o henna,
ladha Mab Dyw y honan.
An howl gollsa y liw
awos mab-den dhe verwel,
na korf dasserghi dhe vyw,	3085
na dorgrys, yn tiogel.

Y vos Mab Dyw da y syw,
pan dorras kweyth an tempel.
Drog pes ov, re'n jydh hedhyw,
mar uskis ev dhe verwel.	3090
Dyw, ass yw emskemunys
neb re ord'nas y ladha!
Pur wir, y fydhons dampnys
dhe dan ifarn, drokka le.

Go-vy y vones ledhys,	3095
kemmys dader prest a wre.
Y dhader yw drog dylys
pan y'n ladhsons dibyta.

Iosep Baramathia,
hwila korf Mab Maria	3100
dhiworth Pylat an justis.
Rag marow y'n grows yma.
Y ynkleudhyas via da,
Mab Dyw o dhyn dannvenys.

Mars yw marow Ihesu ker,	3105
nevra dhe weth vydh ow cher.
Lies torn da y'n bys ma
re wrug dhe voghosogyon.
Sawya pub eghenn klevyon
a vywa yn bywnans da.		3110

Hayl dhis now, a syrr justis!				
Ro dhymm kummyas, my a'th pys,
a gemmeres korf Ihesu,
yw y'n prenn-krows tremenys,
may hallo bos ynkleudhys	3115
yn bedh men, dha vodh mars yw.

My a grys heb falladow,
nyns yw Ihesu tremenys.
Centurio, lavar heb wow
an gwiryonedh, my a'th pys.	3120

Dhe androw nans o marow,
ha daskerrys y spyrys;
rag an howl y liw golow
a gollas pan eth a'n bys.

My a vynnsa y witha,	3125
ha ny yllyn kammen vydh.
Peub oll esa ow kria
y ladha awos travydh.
Yn lowen dhis kemmer e,
rag neghys bydh ny vydhydh,	3130
hag yn bedh men ynkleudh e,
y gavoes a-ban vynnydh.

Gront mersi, syrra justis.
Ev a vydh sur ynkleudhys
yn le na veu den bythkweyth,	3135
yn alabaster gravys.
Ragov y feu ordenys,
maga hwynn avel an leth.

Iosep, eus dhis kummyas
an korf ker dhe ynkleudhyas?	3140
Deun dh'y gemmeres dhe'n leur,
mars eus gront dhiso grontys.
Otta myrr genev parys,
kans puns, ha henna yw meur.

Nychodemus, koweth da,	3145
kummyas grontys dhymm yma
dh'y ynkleudhyas yn lowen.
Fistenyn dhodho hware.
Eus pynser dhis dhe denna
an kentrow yn-mes a'n prenn?	3150

Otta pynser da parys.
My a's tenn a-dhesempis,
an dhiw yn-mes a'y dhiwla.
Hag a'y dhewdros kekeffrys.
Iosep hweg, ressev e dhis,	3155
hag yn sendal glan mayly e.

Pur lowen, re'n Arloedh Dyw,
ha lowenna a pe byw.
Drova yntra ow diwvregh.
Otta sendal glan a-les,	3160
parys rag y ynkleudhyas.
A'n ladhas, meur yw y begh.

Arlydhi, karadowyon,
drewgh dhymm ow Mab, kuv kolonn,
ha gesewgh vy dh'y handla.	3165

Ellas rag y alarow;
yeunsen ow bones marow,
yndella y vodh a pe!

Ellas, A Vab . Myghtern y'th tron!
Ellas, gweles . toll y'th kolonn,	3170
marow na veuv!
Ellas, bones . dha dreys skwerdys,
oll dhe eskern . diskevelsys,
tell y'th diwleuv!

Saw byttegyns . pan y'th welav,	3175
bos heb hireth . my ny allav,
ha nyns yw marth.
Mires y gorf . dell yw skwerdys,
eskern Mab Dyw . digevelsys,
ha Dyw warbarth.	3180

A Ihesu, ow Mab, ellas!
Ass yw hemma truedh bras,
bos dha gorf ker goliys
gans tebel pobel; ogh, ogh!
Nammnag yw ow holonn trogh	3185
rag galarow ha paynys.

My a yll bos moredhek,
gweles ow Mab mar anhweg
dyghtys dell yw,
neb yw Arloedh leun a ras.	3190
Go-vy vydh, ellas, ellas
ragos, Ihesu!

A Dhyw, gwynn ow bys nevra
dha gorf ker glloes handla,
rag Mab Dyw os, my a grys.	3195

Gas vy lemmyn dh'y ura,
yn kweth kyns es y vaylya
gans aloes, myrr keffrys.
Hag i a with y vodi,
na bottra vydh vynari,	3200
kyn fe y'n bedh mil vlydhen,

na'y groghen unnweyth terri.
Urys da yw yredi.
Lemmyn mayl e yn lien.

My a'n mayl skon war ow fydh.	3205
Lemmyn gorryn ev y'n bedh.
Ewnyn an men warnodho.
Y wordhya dhyn y telledh,
rag y wordhya an eledh
a veu dannvenys dhodho.	3210.

Ewna an men my a wra.
Awottensi ewnys da.
Deun ni lemmyn war tu tre.
An Tas Dyw a wrug puptra.
Joy dhe beub eus y'n bys ma,	3215
yn bywnans glan diwedha.

Goslowewgh oll, A dus vas!
Bennath Ihesu, leun a ras,
dhywgh, keffrys gour ha benyn.
Fatell veu Cryst mertherys	3220
rag kerensa tus an bys
hwi a welas yn tien.

Hwi a breder a'y basshyon,
pub den oll yn y golonn,
hag a'n gwith stedfast ha len.	3225
Ny veu ragdho y honan
y'n godhevis ev, sertan,
ma's rag kerensa mab-den.

Diskwa dhodho kerensa;
gans dha golonn y wordhya
gwra dydh ha nos.
Pan vi a'n bys tremenys,
gans Cryst y fydhydh trygys
a-ji dh'y glos.		

Bennath Ihesu dhywgh nevra,	3235,
ha henna prest my a bys.
Ena pub oll war-tu ha tre.
An gwari yw diwedhys.
Ha dewgh a-varr
a-vorow, my a-gas pys,
dhe weles fatell sevis
Cryst mes a'n bedh, klor ha hwar.

tas ha mab ha'n spyrys sans
hwi a bys a leun golonn
re wrontyo dhywgh gras ha hwans
dhe woslowes y basshyon
ha dhymmo gras ha skians 
dh'y dherivas par lavarow
may fo dhe dhyw dh'y wordhyans
ha selwyans dhe'n enevow

seul a vynno bos selwys
goslowes ow lavarow
a yesu dell veu helghys
war an bys avel karow
ragon menowgh rebekys
ha dispresys yn harow
y'n grows gans kentrow festys
paynys bys pan veu marow

dyw sur dre vertu an tas
dhyn ni a dhyghtyas gweres
an mab dre y skians bras
pan gemmer's kig a wyrghes
ha'n spyrys sans leun a ras
dre y dhader may feu gwrys
godhav paynys pan vynnas
neb na ylli gul peghes

an dus 'vas a dhesirya
dhedha gwlas nev o kellys 
gans aga garm hag oelva
yesus krist a veu mevys
may fynnas diyskynna
yn gwyrghes ha bos genys
gans y gig agan prena
arloedh dyw gwynn agan bys

yesu krist meur gerensa
dhe vab-den a dhiskwedhas
a'n ughelder mayth esa
dhe'n bys pan dhiyskynnas
peghadoryon rag prena
o desevys dre satnas
rakhenna gordhyn nevra
yesus neb a'gan prenas

an paynys a wodhevis 
ny veu ragdho y honan 
lemmyn rag pobel an bys 
pan vons i kevys mar wann 
an jowl dhe adam gewsis
an aval ty kemmer tamm 
avel dyw y fydhydh gwrys 
pan y'n provas nyns o mann 

war-lergh mab-den dhe begha
reson prag y feu prenys
yw yesus krist dhe ord'na
yn nev y vones trygys
y vos kellys ny vynna
y dowl ganso o tewlys
rakhenna dhe bub dyghtya
fordh a wrug dhe vos selwys

kyn nag ov den skentyl pur
par dell wonn lavarav dhis
yntra dyw ha peghador
akord dell veu kemmerys
rag bones 'gan pegh mar veur
mayn yntredha a veu gwrys
ev o krist a dheuth dhe'n leur
mab dyw ha den yw keffrys 

ragon y pysis y das
oll y sorr may fe gevys
gans y gorf dre baynys bras
agan pegh may fe prenys
mab maria leun a ras
oll y vodh a veu klywys
ha kemmys a dhesiryas
dhodho ev a veu grontys

y vamm pan y'n drehevis
ha'y vos devedhys dhe oes
gul penans ev a besis
henna ganso nyns o poes
dew ugens dydh ow penys
y spenas y gig ha'y woes
ha wor'tiwedh rag denses
ev a'n jeva awell boes

ha'n jowl henna pan glywas
y demptya a brederis
ha dhodho y tyskwedhas
kals meyn hag y leveris
mars os mab dyw leun a ras
a'n veyn ma gwra bara dhis
yesus krist par dell vynnas
dhodho ev a worthybis

mab-den hepken es bara
ny'n jeves oll y vywna's
lemmyn yn lavarow da
a dheu dhiworth an dremas
dre worthyp krist y'n eur na
lemmyn ni a yll gweles
lavar dyw maga dell wra
neb a vynno y glywes

gans glotni ev pan welas
kamm na ylli y doella
an tebel el a vynnas
yn ken maner y demptya
war bynakyl y'n gorras
deantell dhe esedha
a-ugh eglos teg y'n wlas
an esedhva yth esa

an jowl dhe krist a gewsis
yndellma rag y demptya
ahanas yth yw skrifys
bos eledh orth dha witha
rag own yth omdhisevys
dha droes orth men dh'y dochya
mars os mab dyw a veur bris
diyskynn ha dhe'n dor ke

yesus krist a leveris
dha dhyw ny goedh dhis temptya
yn neb eghenn a servis
lemmyn prest y enora
ha hwath an jowl a dewlis
towl ken maner mar kalla
dre neb fordh a govaytys
guthyl dh'y gowses trelya

alena y'n hembronkyas
ughel war benn unn menydh
ha dhodho y tiskwedhas
owr hag arghans gwels ha gwydh
ha kemmys y'n bys eus 'vas
yn-medh an jowl ty a' fydh
ha my a'th wra arloedh bras
ow enora mar mynnydh

yesus krist a leveris
y vos skrifys y'n lyvrow
yn pub gweythres y koedh dhis
gordhya dha dhyw ha'y hanow
ke dhe ves emskemunys
dhe dhifeyth yn tewolgow
dha vaystri a vydh ledhys
nevra war an enevow

an jowl a drelyas serrys
hag eth dh'y dyller teythi
teyrgweyth y feu konviktys
ewn yw dhyn y vollethi
dhe yesu may fens parys
dh'y gonfortya yredi
a'n nev y feu dannvenys
dhiworth an tas eledh di

ha satnas gans y antell
ha'y sherewneth ha'y goyntis
krist mab an arloedh ughel
y demptya pan brederis
bysi yw dhis bos uvel
ha servabyl y'th servis
ma na allo an tebel
ogas dhis bones trelys

rag y hyllir ervira
ha'y weles yn surredi
y vos prest orth dha vetya
dhe veth dhis ha bileni
ty na yllydh omwitha
unn prys y'n jydh na beghi
pan omsettyas dhe demptya
guthyl pegh neb na ylli

dell yw skrifys prest yma
a-dro dhyn ni gans otri/outray
mara kyll dhiworth an da
dhe wuthyl drog agan dri
folla yn ta y hwila
es dell wra lion y bray
dri den yn payn a kalla
nevra ny yeunsa moy joy

gans an jowl kyn fi temptys
anodho na ro demma
rag konfort yw henna dhis
skrifys yw yn lies le
y'th halloes y vos gorrys
keffrys sevel ha koedha
ha ganso kyn fes tewlys
ty a yll sevel arta

yesu krist y'n pow a-dro
pub eur oll pregoth a wre
ha'n vertu a'n pregoth o
mabden dhe asa pegha
ha gevys may fe dhodho
keffrys y begh ha'y vilta
degys na ve dhiworto 
gwlas nev ha res dhe gen re

bennigys yw neb a gar
dyw dres pub tra eus y'n bys
hag a wodhaffo yn hwar
dhodho kemmys eus ord'nys
po klevys po pyth-keskar
po dre bryson prysonys
oll an da ha'n drog kepar
dhe yesu bedhes grassys

yesu krist y'n pow mayth e
ev a sawya an glevyon
dal na bodhar ny asa
nag omlavar nagonan
na klav vydh ow krowedha
mar pysi a leun golonn
hware sawys y fedha
dell vynna krist y honan

pan welas an edhewon
bos krist ow kuthyl maystri
ow kara edhommogyon
hag anedha na wre vri
rakhenna an vuskogyon
orto a borthas avi
dre vraster bras y'n golonn
y chonsyons y dhistrui

dy' sul bleujyow pan esa
yn mysk y abesteli
y hwrug dhe re anedha
mos dhe'n dre ha digelmi
an asyn ha dri gansa
ha leverel yredi
mar teffa tus ha gwitha
bos dhe dhyw dhe wul gensi

dell erghis yesus dhedha
i a wrug a-dhesempis
oll y vodh ev dell vynna
an asyn a veu kyrghys
warnedhi rag esedha
dillas pan a veu gorrys
rag marghogeth a vynna
dhe'n sita dhe vos gordhys

meur a dus ha benynes
a yerusalem y'n dre
erbynn krist rag y weles
i eth ha rag y wordhya 
war an fordh dillas a-les
a veu gorrys dheragdho
palm ha flourys kekeffrys
er y bynn degys a veu

y helwis a leun golonn
gans meur joy ha lowena
yn hanow dyw yntredhon
bennygys yw neb a dheu
krist a gavas gwikoryon
y'n templys a-berth y'n dre
ev a wrug dhedha yn skon
mones yn-mes alena 

an sherewys a sorras
rag bones krist enorys
ha bos y ober mar vras
ha dres an bys oll notys
gwrussons kusul nag o 'vas
rag may fe yesus diswrys
ha kemmys i a'n kablas
may feu an dre kryghyllys

an gusul o may fe dres
dherag krist peghadores
oll dh'y vodh may rolla breus
anedhi dell vedha gwrys
rag an laghys dhyn ni eus
a vynn hy dampnya porres
yn-medhons i fordh nyns eus
may hallo bos diflamm gwrys

dhe'n tyller krist re dhodhya
ha'n edhewon o dignas
yth esa an venyn gansa
parys ens dh'y huhudhas
hedra vens i ow plentya
yesus y'n dor a skrifas
ha dre vertu an skrifa
pub dhe ves a omdennas

pan ethons oll dhe wari
ankombrys i re bia
pyma yn-medh krist dhedhi
neb a vynn dha guhudha
denvydh nyns eus yn-medh hi
yesus a gewsis arta
my ny'th tampnyav yredi
a na wra namoy pegha

benyn der veur jeryta
hy boks rych leun a eli
a-ugh krist rag y untya
hi a vynnas y derri
korf yesus rag konfortya
gwrys pur sur o yredi
yudas skaryoth a's kabla
ha gans meur a falsuri

yudas fals a leveris
tri hans diner a vona
an boks oll bedhes gwerthys
a vos den rag y ranna
dhe voghosogyon yn bys
gwell via es y skoellya
yesus krist a worthybis
y gowses ev a wodhya 

na dhegewgh sorr y'n golonn
war neb a vynn ow sawya
ow thermyn a dheu yn skon
genowgh my ny'm bydh tryga
hwi a gyv boghosogyon
pub eur warnowgh ow karma
pan vynnowgh agas honan
hwi a yll gul da dhedha

hware y sorras yudas
ny gewsis dre jeryta
lemmyn rag kavoes rann vras
an penshyon mara kalla
ev o harlot tebelwas
wor'tiwedh lader via
dhe'n edhewon y poenyas
krist y arloedh rag gwertha

ev a leveris dhedha
pyth a vynnowgh hwi dhe ri
ha my a wra dhywgh spedya
ow kavoes krist yredi
y fons unnver yntredha
kepar ha dell wovynni
deg warn ugens a vona
yn unn pemont y hwrens ri

arta yudas ow trelya 
gwann wikor ny'n jeva par
ny yll den vydh amontya 
myns a gollas y'n chyffar
orth yesus ev a fekla
kepar ha pan ve hegar
yn diwedh ny akordya
y golonn gans y lavar

gans yudas dell o tewlys
dri yesus sur dell vynna
gans krist yth o kowethys
bydh nyns ens i kowetha
an jydh o dy yow hablys
may fynna yesus sopya
gans an re yn y servis
war an bys re dhewissa

dew dhen krist a dhannvonas
dhe brena boes ha diwes
an keth re na a spedyas
ha'n soper a veu parys
krist orth an goen a warnyas
dre onan bos trayson gwrys
arloedh dyw i a armas
piw a yll henna bones

yesus krist a worthybis
ow tybri genen yma
pubonan oll a ylwis
arloedh dyw yw my henna
ha yesus a worthybis
a'm skudell dybri a wra
go-ev bydh pan veva genys
a dorr y vamm dhe'n bys ma

dyw a soenas an bara
dherag y abesteli
ow horf evy yw hemma
yn-medh krist sur ragowgh hwi
prenys a-berth y'n bys ma
dispresys haneth a vydh
a'n deppro gans kryjyans dha
gober teg ev a'n jevydh

ha'n gwin esa war an voes
ev a rannas yntredha
yn-medh krist hemm yw ow goes
evewgh hwi par cheryta
gans dowr gorrys yn bason
y wolghas aga garrow
hys-ha-hys y's gwrug pur wynn
dell vynna dyw karadow

ena peder a skonyas
yesus dhe wolghi y dreys
taw peder ty ny wodhes
yn-medh krist pandr'a wrav dhis
mar ny'th wolghav dre ow gras
yn nev ny vydhydh trygys
yn-medh peder dhymm na as
troes na leuv na vo golghys

yesus krist leun a bita
a leveris dhe'n dewdhek
hwi yw glan a bub vilta
mes nyns owgh oll da na hweg
bos yudas ev a wodhya
pur hager ha mollothek
an jowl ynno re drygsa
mayth o gweth ages kroenek

yndellma krist pan wrussa
dhe yudas y leveris
ty ke yn unn fistena
dha vodh may fo kollenwys
rag an termyn re dheuva
may fydh an bugel kellys
ha kechys yntra diwla
ha'n deves dhe-ves fiys

kyn fallons oll my a vydh
yn-medh peder y'th servys
yn-medh krist yn nos haneth
kyns es bos kulyek klywys
peder ty a'm nagh teyrgweyth
bythkweyth arloedh na veuv dhis
yn-medh peder tann ow fydh
ny'th naghav kyn fiv ledhys

yn-medh krist a-ban wrug dhywgh
ternoeth fernoeth ow holya
daffar vydh ny dhegsewgh
dhe worra travydh ynna
byttegyns hwi ny wodhowgh
pandra edhomm a'gan beu
arloedh gwir a leversowgh
i a gewsis yntredha

mes lemmyn res yw porres
batalyas kyns es koska
a'n jeffo pows a's gwerthes
ha dhodho prenes kledha
sur yma dew dhyn parys
i a leveris hware
henn yw lowr namoy ny res
dyw a leveris arta

mab maria leun a ras
dhe'n menydh oliv yth eth
ha'y dhyssiplys a'n sywyas
yn-medh krist y'n nos haneth
golyewgh ha pysewgh ow thas 
may hallowgh mos dh'y esedh
na vydhowgh temptys dignas
gans gow ha gans sherewneth

peder androw ha yowann
yn-medh krist dewgh holyewgh vy
bys y'n menydh ha my gwann
trystyns eus orth ow bludhya
dhiworta unn lamm byghan
yth eth pysi may halla
dh'y das hwath usi a-vann
hag ev rag own ow krena

mab maria meur a bayn
a wodhevi y'n eur na
rag ev a wodhya yn fin
ha'n kig ny vynna henna
mes y dhenses o mar fin
pub eur a'n trelya dhedha
mayth eth war benn y dhewlin
ha pysi yn kettellma

maras yw dha vodh ow thas
gwra dhe'n payn ma ow gasa
mes bedhes gwrys dha vynnas
arloedh dyw dha vodh dell vo
dh'y dhyssiplys y trelyas
y's kavas oll ow koska
yn-medh krist unn pols goelyas
ny yllowgh dhe'm konfortya

ena krist sur a's gasas
hag eth arta dhe bysi
war benn-glin dhiworth y das
dell lavarsa ragon ni
y baynys o krev ha bras
warnodho heb y dylli
reson o rag oll an wlas
ev a wodhya y ferwi

yn-medh krist o dyw ha den
arta dh'y abesteli
golyewgh ha pysewgh yn fen
rag own an jowl ha'y vaystri
tressa gweyth hag ev yn kren
y pysis dyw delirv vy
arloedh mar ny yll bos ken
bedhes kepar dell vynni

yesus krist digonfortys
war benn dewlin pan esa
a'n nev y feu dannvenys
el dhodho dh'y gonfortya
mab dyw o kemmys grevys
rag toemmder ev a hwysa
dowr ha goes yn kemmyskys
hwys krist rag dha gerensa

krist kemmys payn a'n jeva
angus tynn ha galarow
may teuth an goes ha droppya
war y fas an karadow
denvydh ny yll amontya
na leverel war anow
oll myns paynys a'n jeva
kyns es y vones marow

lemmyn ni a yll gweles
hag ervira fest yn ta
krist dhe wodhav dre dhenses 
meur a benans y'n bys ma
ev ny ylli dre dhywses
godhav naneyl drog na da
rag mester o war an bys
hag oll myns eus ev a wra

pan o y bysadow gwrys
dhe'n dewdhek y leveris
koskewgh lemmyn mars yw prys
powesewgh hwi yw grevys
tus eus dhymm ow tevones
yw gans ow thraytour dyskys
fatell dhons dh'ow hemmeres
ha dell vydhav hembrenkys

kepar dyw dell leveris
pan esa krist ow pysi
yudas eth yn y negys
an jowl yw a'n hembrenki
dhe'n edhewon derivys
dell o y fynnas synsi
shyndys veu dre govaytys
yndella yw lies huni

dhe'n edhewon pan dhodhya
'leveris hag i ow tos
my a grys yn ta spedya
y'm negys haneth yn nos
dewgh genev ha holyewgh vy
godhvedhewgh na wrellowgh tros
ha my a wra dhe krist amma
may hallowgh y aswonnvos

an prynsys esa y'n pow
gans yudas a dhannvonas
tus ven gwiskys yn arvow
kepar ha dell ens dhe'n gas
gansa i a dhug golow
nos o ny welens yn fas
bys yn yesus karadow
i eth dell dhyskas yudas

pan dhodhyens bys y'n tyller
mayth esa krist ow pysi
lowena dhis a vester
yn-medh yudas an brathki
dhodho y hwrug fekyl cher
hag y amma truesi
ev a vynna yn ober
gul ken es dell dhyskwedhi

yesus a gewsis pur deg
yudas ow ri ty a vynn
dre dha vay a reth mar hweg
dhe neb a'm torment mar dynn
molleth den ha gour ha gwreg
a dheu poran er dha bynn
paynys a'th wra morethek
yn ifarn down pub termyn

yesus krist a wovynnis
orth an bobel a dheuth di
gans an fals yn y servis
pandra yw a vynnowgh hwi
an re na a worthybis
yesus yw a'n kaffen ni
an arloedh a worthybis
my yw henna yredi

pur wir drefenn an vertu
a'n lavar krist pan gowsas
neb a hwilowgh hwi my yw
dhe-ves i a omdennas
rag own i a janjyas liw
rag gwannder i a goedhas
yn travydh i nyns ens gwiw
dhe wuthyl dres y vynnas

krist a wovynnas arta
orth an edhewon wokki
agas negys pyth ywa
piw yw neb a hwilowgh hwi
yesus krist a nasara
an re na a worthybi
yn-medh yesus my ywa
lemmyn gwrewgh agas maystri

hware i a'n kemmeras
hag a'n synsis yntredha
gans lavarow y'n skornyas
galloes o grontys dhedha
dhe wuthyl aga mynnas
yndella ev a vynna
may halla dre baynys bras
merwel rag dha gerensa

peder a'n eyl tenewen
yn-mes a dennas kledha
hag a droghas ryb an penn
skovarn onan anedha
krist a settyas yn tien
an skovarn arta dhe dre
hag a'n dyghtyas pur lowen
maga teg dell re bia

gorr dha gledha yn y woen
dhe beder krist a erghis
rag dre gledha a vywo
dre gledha a fydh ledhys
dewdhek lyjyon yn unn rew
via a'n nev dannvenys
ha moy a mynnen dhymmo
pysi ow thas pur barys

hag a pe yndella my
nevra ny vien fethys
y'n eur na fatell via
a'm bywnans dell yw skrifys
y'n lyvrow yn lies le
dre brofusi leverys
`res yw porres heb strivya
bodh ow thas dhe vos sywys'

yesus a gewsis arta 
hwi a dheuth dhymm yn arvow
dre dreyson yn unn skolkya
gans boklers ha kledhedhyow
dhe'm kemmeres dhe'm shyndya
dhe'm paynia bys yn krow
kepar ha dell vena vy
an purra lader y'n pow

yn agas mysk pan esen
laghys dyw dhywgh ow tyski
galloes nyns esa kammenn
dhe'm k'ara na dhe'm synsi
lemmyn deuva ken termyn
ow thas re'm grontyas dhy'hwi
leun a beghas ny wonn ken
dhe wuthyl agas maystri

y'n eur na i a golmas
y dhiwvregh fast gans kroenow
an goes yn-mes may tardhas
dell fastsens an kolmennow
gansa i a'n hembronkyas
yn prys hanter-nos heb wow
bys yn aga fryns annas
o unn juster bras y'n pow

tus krist dhe-ves a fias
pub a'y du pur vorethek
saw peder krist a holyas
a-bell avel unn ownek
dhe dyller an prins annas
ena yth esa sedhek
orto ev a esedhas
may klywa lev yesus hweg

an pryns skon a leveris
ty krist lavar dhymm ple'ma
dha dus mar vold re dhyssys
prag na dhons genes omma
an laghys a bregowthys
lemmyn dyskwa mars yns da
ha yesu a worthybis
ev dell vynna y'n eur na

pur apert hag yn golow
y leveris ow dyska's
ow laghys ha'w lavarow
seul a vynna y's klywas
yn le mayth en y'n trevow
yn splann my a's derivas
ny gowsyn yn tewolgow
a-dryv tus yn unn hanas

pandra a wovynn'ta sy
dhiworth vy ha'm laghys
mara mynnydh govynn e
orth an keth re a's klywas
an re na 'yll dha dhyski
yndella i re dhyskas
yndellma heb vileni
orto yesus a gowsas

gans henna a'n edhewon
onan yn-bann a sevis
hag a ros ryb an skovarn
boks dhe krist a-dhesempis
ha dhe yesus y honan 
an harlot a leveris
piw a worras y'th kolonn
kows yndellma orth justis

yn-medh yesus y'n eur na
mara kewsis falsuri
ha ny bleg genes henna
ha fals ty dog dustuni
mes mara kewsis yn ta
ha'n gwiryonedh y synsi
prag y'm gwyskydh yndellma
nyns yw marnas bileni

ena meur a vileni
peder dhe krist a welas
y skornya ha'y voksusi
trewa yn y dhewlagas
hag ev rag own ny ylli
gans yesus kewsel ger 'vas
henn o poynt a falsuri
dedhewys heb keweras

unn venyn hardh 'ynnias
war peder y vos trygys
gans yesus ev a naghas
y arloedh a-dhesempis
taw gans krist my a'th welas
gwreg arall a leveris
peder arta a gowsas
bythkweyth my ny'n aswonnis

meur a dus a leveris
ny dal dhis kamm y nagha
dre dha gows yth yw prevys
dha vos den a galila
ev a dos a-dhesempis
maga town ti dell wodhya
gans krist na via trygys
na bythkweyth ev na'n gwelsa

gans henna ev a glywas
an kulyek skon ow kana
ha krist orto a hwithras
a'n paynys bras mayth esa
peder sur a omdennas
y'n eur na dell re beghsa
ow nagha dyw leun a ras
hag ev gwarnys dell via

hware yn-mes y trelyas
ha'y golonn nammna dorra
rag y arloedh leun a ras
mar dhignas ev dh'y nagha
dybri boes ev ny vynnas
lemmyn pub eur oll oela
dhodho bys pan dhannvonas
krist y to dhe galila

yesus a veu dannvenys
a-dhiworth an pryns annas
gans tus ven a-dhesempis
bys y'n epskop kaifas
dredho krist may fe breusys
oll dh'y vodh ha dh'y vynnas
meur a dus o kuntellys
er y bynn dh'y guhudhas

rag y vos war bronteryon
mester bras a-berth y'n wlas
gorrys veu yn y golonn
yndellma gul may kowsas
res yw porres dhe onan
merwel rag pobel an wlas
pobel yesus y honan
na vons trygys gans satnas

an edhewon yntredha
a hwilas dustuniow
rag payna krist ha'y shyndya
ny gewsens dhe blegadow
saw war dhyw i a vynna
dre envi leverel gow
a dus fals i re dhodhya
an purra ladron y'n pow

ha dew a dhug dustuni
y'n klywsons ow leverel
pur wir y fynna terri
an tempel krev ha'y wudhyl
war-lergh henna dre vaystri
y'n tressa dydh heb fyllel
dre nerth bras y'n drehevi
bythkweyth ev na via gwell

neb o mester ha justis
orth yesus ev a gowsas
myns eus omma kuntellys
pur apert i re'th vlamyas
ha ty ger vydh ny gewsis
omwith lemmyn mar kodhes
oll yesus a'n godhevis
ha'y worthybi ny vynnas

kayfas arta a gewsis
yn hanow dyw ty lavar
mars os dyw dell dannvensys
my yw yn-medh krist yn hwar
yn nev y fydhav trygys
a'n barth deghow gans am kar
yn sur dhyw ow tevones
hwi a'm gwelvydh heb neb mar

kayfas pur wir a sorras
hag eth pur fol y'n eur na
hag a skwardyas y dhillas
pan gowsas krist yndella
y terivis dre sorr bras
dustuniow drog na da
ny res dhyn ni dhe hwilas
awos dampnya an den ma

oll ow kows hwi a'n klywas
leverewgh mar pydh sawys
oll war-barth i a armas
gwiw yw dhe vones ledhys
gans mowys i a'n skornyas
yn y fas i a drewis
ty yw mab dyw leun a ras
yn ges i a leveris

gans kweth y benn y kwethens
gweles banna na ylli
dhe yesus krist byttegyns
ow kul drog ha bileni
avel brathkeun aga dyns
orto i a dheskerni
er aga fynn byttegyns
krist unn ger ny leveri

hag i orth y dormentya
y kudhens y benn gans kweth
ha'n dus esa oll y'n dre
ha prynsys y'n pow ynwedh
ha meur a bobel gansa
a dheghow sur hag a gledh
dhe krist y tens dh'y shyndya
ha dh'y dhri dhe'n dor gans meth

i eth ha yesus gansa
bys yn pilat o justis
anodho breus may rolla
dre y vreus may fe ledhys
'lavarsons i heb pita
agan traytour yw kevys
res yw dhiso y dhampnya
dhe'n mernans a-dhesempis

yn-medh pilat pana dra
'ynniowgh hwi warnodho
na ve bos fals an den ma
ny'n drossen ni bys dhiso
y leveris dre lagha
ha hwi dampnyewgh e ytho
yn-medhons i ni a wra
dampnya den lader kyn fo

henna pilat pan welas
kemmys kowses er y bynn
routers ha tus rych y'n wlas
resons mar fol ha mar dynn
pilat orto govynnas
y'n keth vaner ma govynn
o'ta mab dyw leun a ras
lemmyn gwir ty lavar dhyn

yn-medh krist an kuv kolonn
pur wir ty re leveris
ty a wodhyes dha honan
py dre gen re 'veus gwarnys
pilat a gewsis yn skon
ty a veu dhymm dannvenys
lavar dhymmo dha honan
pyth yw an drog re wrussys

yn-medh yesus nyns usi
ow mestrynsys y'n bys ma
hag a pe ow thus dhy'hwi
ny'm delyrvsens yndellma
ytho myghtern o'ta sy
yn-medh pilat y'n eur na
gwir re gewssys yredi
yn-medh krist myghtern oma

ena yudas pan welas
krist an bywnans na sawya
an arghans a gemmeras
rag korf krist dhe resseva
ev a'n tewlis dre sorr bras
dhe'n edhewon yntredha
dremas yw ev leun a ras
neb re werthis yn medh e

yudas skaryoth a gowsas
y'n keth vaner ma arta
fest yn krev my re beghas
yesus dhy'hwi ow kwertha
da y hwonn y vos a ras
gevyans my ny'm beus nevra
moy pegh o pa'n dispresyas
es dell o pan y'n gwertha

ha'n edhewon a gewsis
pandr'yw henna dhyn nyni
ni a'n prenas dhiworthis
hag a'th pes pur yredi
yudas eth a-dhesempis
an eyl tu dhe omgregi
kavas daffar pur barys
lovan krev rag y synsi

enev yudas ny allas
dos yn-mes war y anow
rag y anow a ammas
dhe yesu leun a rasow
dyowlow ifarn a skwardyas
korf yudas oll dhe dharnow
hag anodho a gyrghas
y enev dhe dewolgow

an edhewon dre envi
a gewsis krist rag shyndya
pilat justis o'ta sy
yesus gorwith y dhampnya
a yerusalem dhyn ni
ev a dheuth a galila
laghys nowydh ow tyski
lies ganso ow trelya

gansa pilat pan glywas
bos yesus a galila
bos herodes war an wlas
myghtern pilat a wodhya
rakhenna y tannvonas
krist dhodho ma'n dampnya
routh veur a dus a'n sywyas
pub eur parys dh'y vlamya

i eth bys yn herodes
ha krist gansa fast kelmys
ev a gara krist gweles
rag kemmys yth o praysys
ganso mar kalla klywes
hweldh nowydh a ve koyntys
mar kalla trelya dhe-hys
lavar krist pan ve klywys

dhe herodes yth esa
pur wir orth pilat sorr bras
y weles ev ny gara
na bos yn y gowethas
dhodho yesus dh'y dhampnya
pilat bys pan dhannvonas
y'n eur na keskowetha
i a veu ha speshyal bras

herodes a wovynnis
orth yesus krist lies tra
ha travydh ny worthybis
ma'n jeva marth a henna
an edhewon a gewsis
doen dhyn dustuni a wra
myghtern y fynn bos synsys
ha mester bras y'n bys ma

kemmys tra a lavarsa
ena i a'n rebukyas
dherak an tri mayth esa
annas pilat ha kayfas
pur vilen i a'n pyltya
hag yn spitus a'n skornyas
moyha dhodho drog a wre
henna 'vedha 'n gwella gwas

herodes a leveris
dhe'n edhewon ewgh yn fen
dhe pilat agas justis
rag my a'n syns pur dhen len
ha leverewgh bos gevys 
oll ow sorr bedhes lowen
ha'm galloes y vos grontys
dhodho dhe vreusi an den

i a wiskas krist gans gwynn
avel fol i a'n skornya
hag a'n gweska fest yn tynn
byttegyns ger ny gewsi
hag a'n hembronkas bys yn
pilat o justis dhedha
may kaffens i aga gwayn
war yesus krist dh'y ladha

dhe'n jowl meur neb o tus keth
dhe pilat a leveris
lowenha gwellha dha feth
herodes re'th tynnerghis
yn y golonn fast res eth
meur a gerensa orthis
hag ev a dalvydh dhis hwath
y enora dell wrussys

ha dhiso y tannvonas
y alloes krist rag jujya
ha ni a'th kusul na as 
lemmyn y vodh heb sywya
yn-medh pilat skila 'vas
my ny gavav re'm lowta
na bydh moy ev ny gavas
prag may fe res y dhampnya

orth pilat oll y settsons
ha warnodho a wrug kri
rag yesus krist dhe'n mernans
i a vynna porres dri
yn-medh pilat orth an myns
a'n pegh piwas res yw ri
my ny gavav moy es kyns
reson gans gwir dh'y vreusi

an edhewon a vynna
porres y vones ledhys
resons i a ri ragdho
mes war fals yth ens grondys
henna pilat a wodhya
rag henna a-dhesempis 
bys yn kayfas dh'y jujya
ev a wrug may fe gorrys

kaifas a'n dros arta
dhe pilat o penn justys
hag ev eth dh'y gusulya
yesus krist may fe ledhys
an edhewon a arma
traytour pur y vos kevys
hag oll drog seul a wrussa
ha gow bras ganso klywys

yn-medh pilat marth a'm beus
kemmys drog a wodhevydh
ha ty reson vydh a-dreus
er aga fynn ny gewsydh
a ny wel'ta oll myns eus
orth dha vlamya yn sowedh
hag ow ri dhis boksow treus
byttegyns ty ny skonydh

yn-medh pilat my ny wonn
dhe'n traytour esa ganso
yn krist kavoes bydh reson
merwel prag y res dhodho
y helwis an edhewon
laghys eus y'n pow a-dro
may res y ladha yn skon
myghtern neb a omwrello

own bos krist mab dyw an nev
an tebel el a'n jeva
rakhenna skon yth eth ev
dhe wreg pilat mayth esa
ha'n tebel el hager bryv
yn hy holonn a worra
war hy mester venjans krev
y to yesus mar latha

dh'y gour hi a dhannvonas
a krist kepar dell welsa
yn kettellma dre gannas
nyns yw ragos sy ladha
krist yw synsys meur dhremas
dhe dhenvydh awos plegya
rag haneth my re welas
y to venjans ha'th ladha

onan esa yn pryson
barabas yth o gelwys
prysonys o dre drayson
ha rag denladh kekeffrys
maner o dhe'n edhewon
war dhydh pask orth an justis
a'n pryson govynn onan
ha bos henna delivrys

pilat a vynnsa gwitha
bywnans yesus dre goyntys
hag a leveris dhedha
yndellma dell yw skrifys
lemmyn mirewgh pyneyl'a
a'n dus a vydh delivrys
po krist leverewgh skila
po barabas den blemys

an edhewon a armas
dre bur envi my a grys
delyrv dhyn ni barabas
ha henna oll ni a bys
pilat arta a gowsas
a yesus pyth a vydh gwrys
y hawlsons gans kolonn vras
dhe'n mernans bedhes gorrys

pilat yn ta a wodhya
i dhe gewsel dre envi
rakhenna ev a vynnsa
gwitha krist heb vileni
hag a leveris dhedha
mar mynnowgh my a'n chasti
oll war-barth yn nisyta
hag a'n delyrv dhe wari

y helwis an edhewon
bedhes ev yn krows gorrys
yn-medh pilat my ny wonn
reson prag y fydh dempnys
y hawlsons gans moy kolonn
bedhes ev yn krows ledhys
yn-medh pilat bydh reson
dh'y ladha nyns eus kevys

ha pilat dhe war breder
a leveris dhe yesu
oll an dus ma a lever
dhe vos kregys ty yw gwiw
lavar gwir dhymmo unn ger
mars o'ta mab den ha dyw
krist a gewsis deboner
ty a leveris dell yw

hware i a'n destryppyas
mar noeth genys dell via
hag orth post fast a'n kolmas
unnweyth na ylli plynchya
hag ena dew a'n skorjyas
yn tebel gans dew skorjya 
ha hager fest a'n dyghtyas
korf ha penn treys ha diwla

yn skorjys prennyer esa
yn diwla an dhew edhow
hag yn fast kelmys dhedha
kerdyn gwedhyn 'mysk kroenow
may fons hebleth dhe gronkya
hag a-rag gwrys kolmennow
gans pub kolmenn mayth ella
pan weskens yn-mes an krow

ha'n dhew na bys pan vons skwith
war krist y fons ow kronkya
ma na'n jeva goeth na lith
nag esa orth y revya
na war y gorf hweg tamm vydh
pur wir henn o meur byta
ha hwath moy hwi a glywvydh
a dorment krist dell hwarsa

yntredha avel tus fol
garlont spern a veu dyghtys
ha dre aga husul oll
war y benn a veu gorrys
mayth o skwerdys a-dro oll
a'y benn y woes o skoellys
hag ynno fest lies toll
gans an dreyn a veu tellys

gans den skentyl a wodhya
my a glewas leverel
an arlont i dhe dhenna
war y benn gans kemmys nell
may teuth an dreyn ha kropya
dhe'n ympynnyon dre an tell
henn o payn a veur byta
esa krist ow kodhevel 

a finna gwartha y benn
war y gorf bys yn y droes
skwerdys oll o y groghen
hag ev kudhys yn y woes
meur o an payn a-der ken 
dhe vab dyw meur y alloes
dell lever dhyn an lyver
kemmys payn ny veu a'y oes

i a wiskas krist gans kweth
ha'n purpur rych o dyghtys
rag y dhri dhe'n dor gans meth
yn ges i a leveris
meur a enor ty a'fydh
ty yw myghtern kurunys
yn y leuv dheghow ynwedh
gwelenn wynn a veu gorrys

hag yth ens dhe benn dewlin
hag y kewsens dh'y skornya
hag a gamma aga min
pub onan rag y esya
lowena dhis ty yw dhyn
myghtern res yw dha wordhya
henn o dhodho meur a bayn
mayth esens orth y ranna

onan gans an keth welenn
yn leuv krist a veu gorrys
a'n gwyskis lash war an penn
boemm pur gewar desedhys
ha boksow lies hepken
ha tummasow kekeffrys
dhe krist a-dro dh'y dhiwen
gans nerth bras a veu settys

kolonn den a yll krakkya
a vynna prest prederi
a'n paynys bras a'n jeva
ha'n despit heb y dylli
hag oll rag dha gerensa
yesus krist a's godhevi
lemmyn gorwith y gara
ha gwayt dinatur na vi

pilat eth yn-mes a'y hel
yn unn lowarth a'n jevo
ogas o nyns esa pell
hag a worras krist ganso
ena orto rag kewsel
kweth esa a-dro dhodho
prest an edhewon debel
dhe yesus esens a-dro

ena pilat a gewsis
yndellma dhe'n edhewon
my ny wonn bones kevys
y'n den ma bydh acheson
may res y vones ledhys
godhvedhewgh kettep onan
dell yw an den ma dyghtys
mirewgh yn agas kolonn

pan y'n kavsons yntredha
oll war-barth i a elwis
ty pilat ladh e ladh e
mernans an grows desempis
pilat a gewsis arta
dredhowgh hwi bedhes ledhys
rag ynno my ny gava'
skila 'vas may fo dempnys

an debel dus a gewsis
dhyn ni sur yma lagha
may res y vones ledhys
rag mab dyw ev a omwra
own a gachyas an justis
pan glywas kows yndella
rakhenna a-dhesempis
y trelyas dh'y esedhva

orth krist ev a wovynnis
ty dhen a ble o'ta jy
dh'y gows krist ny worthybis
yn-medh pilat yredi
gorthybi ty ny vynnsys
a ny wodhes ow maystri
bos dhymmo may fes ledhys
bo delivrys dhe wari

yn-medh yesus y'n eur na
maystri vydh ty ny 'fia
warnav vy drog vydh na da
ken onan dhis na'n rolla
bydh moy es edhow yn ta
a beghas orth ow thrayta
pilat pan glywas henna
a hwilas y dhelivra

ha'n edhewon oll a-dro
dhe pilat a leveri
kerensa sesar ytho
ny dheu lemmyn bileni
mar ny wredh devri dhodho
a-bervedh yn krows kregi
rag myghtern a omwrello
dhe sesar yw kontrari

ena pilat pan glywas
an lavarow na gansa
yesus ev a dhiskwedhas
pur ewn y'n kres yntredha
awotta ev a gowsas
agas myghtern ple'mava
oll war-barth i a'n naghas
hag a erghis y ladha

yn-medh pilat hwi a vynn
dres puptra my dh'y ladha
agas myghtern meth yw dhyn
na vedhes klywys nevra
yn-medhons i ny'n gordhyn
na ny goedh dhyn y wordhya
na ken myghtern ny vynnyn
es sesar kavoes nevra

y dhiwla pilat 'wolghas
hag a leveris dhedha
glan ov a woes an dremas
rag a'y woes venjans a dheu
oll war-barth i a armas
mar teu venjans ha koedha
war agan fleghes yn fras
ha warnan bedhes nevra 

kammenn pilat pan welas
na ylli krist delivra
ma na'n jevo ev sorr bras
dhiworth oll an gowetha
rakhenna ev a jujyas
yesus dhedha dh'y ladha
dhe-ves i a dhelivras
barabas kwit mayth ella

pan o yesus dempnys
a-berth yn krows may farwa
hakkra mernans bydh ord'nys
dhe greatur ny via
an grows hwath nyns o parys
na'n edhewon ny wodhya
an prennyer py fens kevys
dhe wuthyl krows anedha

unn edhow a brederis 
hag a leveris dhedha
bones prenn yn dowr tewlys
a'y oes y'n howl na via
rag an grows yth o ord'nys
ha'n edhewon ny wodhya
hag a'n aval devedhys
dredhi adam may peghsa

an prennyer a veu kyrghys
an grows skon dyghtys may fe
hag ynni bones gorrys
ragon ni krist a vynna
ha war an prenn frut degys
may feu sur dh'agan sawya
may teuth frut may fen kellys
rag adam dh'y attamya

hwath kentrow dhedha nyns o
yesus yn krows rag synsi
y hawlsons oll a-dro
mar kaffens gov yredi
onan y hwelsons eno
hag yth ethons dh'y bysi
hag y lavarsons dhodho
ty gwra teyr henter dhyn ni

yn-medh an gov my ny wrav
pur wir kentrow dhy'hwi vydh
yn-medhons mar omwreth klav
gordhiwedh ty a'n prenvydh
awos guthyl hwel mar skav
yn edhomm dhyn mar fyllydh
y hworthybis ny vynnav
aga guthyl war ow fydh 

gans meur a justers y'n wlas
ev a veu vil rebukys
kavanskeus ev a hwilas
rag own y vones ledhys
yn-medh an gov kleves bras
eus y'm diwla devedhys
toul vydh ny allav yn fas
ynna synsi dhe wonis

res o dhodho diskwedhes
dhe'n pur draytours y dhiwla
warnedha gwelsons kleves
byttegyns bydh nyns esa
yn-medh y wreg meur varth bras
yw henna dhymm re'm lowta
hedhyw pan ythys yn-mes
kleves vydh ny'th kemmersa

yn-medh gwreg an gov dhedha
kentrow dhy'hwi hwi ny fyll
awos bos klav y dhiwla
toch vydh gonis ev ny yll
dell wonn yn unn fistena
my a's gwra ny strechyav pell
a-ban nag eus a wodhvo
dhywgh parys a's gwrello gwell

an debel wreg gasadow
gans meur a doth eth y'n chi
war hast dhe wuthyl kentrow
may fens krev ha truesi
dewdroes yesus karadow
ha'y dhiwleuv i a delli
rag an spikys o garow
pan vons gwyskys dh'y synsi

pan o an kentrow lymmys
hi a's dug dhe'n edhewon
krows yesus nans o parys
i eth dh'y ladha yn skon
bresel grev a veu sordys
a'n grows piw ella dh'y doen
dre veur strif y feu jujys
y's degi krist y honan

an kweth teg a veu di'skys
ha'n purpur rych a usya
ha'y bows y honan gorrys
a-dro dhodho hi a veu
gans y vamm y fia gwrys
hag ev gensi ow tenna
kepar yesus dell devis
yndella an bows a wre

oll mones i a vynna
bys y'n mont a galvari
a-ves dhe'n dre yth esa
menydh ughel yredi
an grows i a wrug gorra
war skoedh yesus dh'y doen dhi
dhe yesus krist may teffa
oll an grev ha'n bileni

dew lader dreus o dempnys
a veu dyghtys gans yesu
ganso ev may fens kregys
onan dhodho a bub tu
yesus a veu hembrynkys
ha war y lergh meur a lu
dre volder tebel justis
rag y jasya kynth o dyw

y vamm hwegoll a welas
dell esens orth y dhyghtya
pyteth meur a's kemmeras
hy holonn nammna grakkya
dre unn skochfordh y poenyas
kavoes hy mab mar kalla
y wortos hi a vynnas
gweles yesus a gara

pan welas hy mab dyghtys
gans an edhewon mar vil
ha'y vos gans spern kurunys
ha pub dhodho ow kul gil
hag yn y gorf bos gorrys
goliow pals lies mil
heb kows ger y klamderis
y koedhas war boll hy hil

ena pan sevis yn bann
hi a gewsis dell ylli
nyns yw ow faynys byghan
eus lemmyn orth ow synsi
ow holonn yntra mil dharn
marth yw genev na skward hi
pan welav ow mab mar wann
ow toen kemmys vileni

gensi prest diw venyn len
esa orth hy honfortya
maria magdalenen
ha maria kleofa
i a fistena yn fen
arta dh'y dhierbynna
rag kerensa nyns o ken
y weles i a vynna

benynes prest a holyas
yesu krist yn unn arma
yesus orta a viras
hag a leveris dhedha
fleghes meur ha benynes
a yerusalem y'n dre
a woer bos ow faynys bras
ragov na hwilewgh oela

oelewgh rag agas fleghes
ha ragowgh agas honan
an dydhyow a vydh gwelys
hag a dheu sur yntredhon
may fydh torrow bennigys
bythkweyth na allas omdhon
ha'n benynes kekeffrys
na ve dhedha denys bronn

y'n eur na dhe'n menydhyow
hwi a ergh warnowgh koedha
yn kettella an nansow
hwi a bys rag 'gas kudha
dell lavarav war anow
war an prenn glas mara teu 
y'n prenn sygh ha kasadow
sur y'n eur na fatell veu

y vamm hweg maria wynn
pub eur fistena a wre
may halla dos er y bynn
hy mab kemmys a gara
rag gwannder war benn dewlin
hi a'n gwelas ow koedha
ha'n loes a's kemmer's mar dynn
may klamderas hi arta

ena hi a veu sevys
yn-bann ynter benynes
arloedh hi a leveris
ow holonn yma genes
kepar ha ty hedhyw gwrys
yn anken orth dha weles
bythkweyth den ny wodhevis
payn ella dh'y golonn nes

an goelyas ha fowt dybri
a wodhevis yesus ker
ha'n strokosow truesi
war y gorf dres pub maner 
goes a'y benn ha'y eseli
a dhroppya war y dhiwver
rag dhodho ev na ylli
doen an grows rag y wannder

unn den a's dierbynnas
simon o a'y ewn hanow
y leveris dhodho gwas
ty a dheg an grows heb wow
a'y doen simon a skonyas
ev a'n jeva strokosow
na moy skonya ny vynnas
rag own kavoes y ankow

ev a dhug an grows gansa
pur wir henn o a'y anvodh
ny wrens i nahen skila
lemmyn sywya aga bodh
pub eur ty dhen gwra lowta
bova den yo'nk bo den koth
orthiv may mynnydh koela
nevra gans an fals na soedh

i eth yn unn fistena
dhe'n tyller kyns o ord'nys
pan dhodhyens dhi yntredha
pows yesus a veu di'skys
hy dis'ki meur a'n grevya
orto fast nans o glenys
hwath bythkweyth klav ny via
villa es dell o di'skys

unn venyn dha a welas
dell o yesus destryppys
pyteth meur a's kemmeras
rag y vos mar vil dyghtys
unn kweth teg hi a drelyas
a-dro dhodho desempis
ha warnans hi a'n kwethas
rag gwitha na ve stervys

hys krist i a gemmeras
a'n eyl leuv bys yn hy ben
orth an les i a dollas
dew doll yn an grows hepken
mayth ella an kentrow bras
dre y dhiwla bys y'n penn
rag y dreys i a vynnas
telli dh'y worra yn tenn

gansa krist a veu tewlys
war an grows dhe wrowedha
ha'y eyl leuv a veu tekkys
orth an grows fast mayth esa
ha'y eyl troes a veu gorrys
poran war benn y gila
orth an grows y fons letthys
gans kenter gwyskys dredha

dhe'n leuv arall pan dhodhyens
orth an grows rag y fasta
y fylli moy es troes-hys
dhe'n toll gwrys hi na hedha
an edhewon byttegyns
gul toll arall ny vynna
lemmyn an toll re wrussens
i a vynna dhe servya

gansa orth leuv krist lovan
fast yn-skon a veu kelmys
hag yntra an edhewon
an grows fast a veu synsys
gans re a gemmys kolonn
an lovan a veu tennys
y juntys kettep onan
oll war-barth mayth ens skwerdys

pan dheuth leuv krist war an toll
dre an nerth may tennsons i
unn edhow avel pyth fol
a wyskis kenter ynni
lemmyn my a'gas pys oll
a baynys krist prederi
ha na vo gesys dhe goll
an laghys a wrug dhyn ni

skrifys yw yn surredi
ha ken my ny'n lavarsen
korf yesus ha'y eseli
i dhe denna mar vilen
neb a vynna a ylli
nivera oll y eskern
ha'y skennys kig ha'y wythi
pan esa yn an krowsprenn

ha'n grows a veu drehevys
ha yesus festys ynni
ha'n penn-goeles delivrys
yn toll o tellys rygdhi
ena hi a veu gesys
dhe goedha mar ankensi
dhe krist may feu kryghyllys
oll y gorf ha'y eseli

ha krist yndella paynys
a-berth yn krows pan esa
y'n vaner ma y pysis
rag an keth re re'n krowssa
ow thas hweg bedhes gevys
dhe'n re na 'ga nisyta
rag my ny wonn pygemmys
ymons i sur ow pegha

an edhewon a grogas
lader dhe krist a'n barth kledh
hag a dheghow lader bras
kregi a wrussons ynwedh
ha krist y'n kres leun a ras
leun y golonn a voreth
gans ladron y tiwedhas
dell yw skrifys a'y dhiwedh

pilat a vynnas skrifa
a vernans krist acheson
praga dempnys re bia
hag a'n skrifas y honan
pan eth pilat dh'y redya
skila nyns o nagonan
prest y kevi pan vira
hemm yw myghtern edhewon

an edhewon a gewsis
henna yw dhyn bileni
bedhes dhe-ves defendys
y vones myghtern dhyn ni
ha bedhes ena gorrys
y fynnas vos dre vaystri
an pyth a skrifis skrifis
yn-medh pilat dhedha i

an libel a veu tekkys
orth an grows fast mayth esa
hag a-ugh penn krist gorrys
may hylli pub y redya
rag bos yesus krist krowsys
ogas dhe fordh an sita
gans lies y feu redys
y vones myghtern dhedha

dillas krist a veu rennys
peder rann gwrys anedha
gans peswar marghek a bris
dhe bub marghek rann 'nedha
y bows ev o mar deg gwrys
i ny vynnsons hy ranna
warnedhi prenn 'veu tewlys
oll an bows piw a'n jeffa

a'n barth kledh neb o kreghys
diveth o ha lader pur
yn ges ev a leveris
ty krist mars o'ta mar fur
war an bys dell omwrussys
lemmyn diskwa ha gwra kur 
ha saw ty ha my keffrys
a'gan bywnans may fyn sur

yn-medh an lader arall
drog dhen os kepar dell veus
ny dhoutydh dyw ty yw dall
rag genen kregys neb eus
den glan yw a begh heb fall
ynno ev defowt nyns eus
agan kregi ni yw mall
rag ni re beu ladron dreus

an lader a'n barth deghow
a bysis yn kettellma
arloedh pan dhyffi dhe'th pow
prederi ahanav gwra
krist pur hweg an karadow
a'n gorthybis y'n eur na
ty a vydh y'n keth golow
yn paradhis genama

an edhewon a gewsi
a yesus rag y skornya
kyns yn ta ev a ylli
tus a bub drog oll sawya
lemmyn gans oll y vaystri
ragon ny woer omwitha
na gans oll y drayturi
ny yll agan dessaytya 

war aga dewlin yth e
dherag yesus re erell
aga fenn i a shakya
hag a gewsi pur debel
orth yesus rag y angra
awotta omma neb 'yll
tempel dyw doust oll skwardya
ha dh'y vodh y dhrehevel

hag i e dhe benn dewlin
ha hager mowys a wre
gwettha godhyens a'ga min
orth yesus a omgamma
hag ev moyha yn y bayn
yn y fas i a drewa
henn o dhodho kales fin
agan pegh ni ow prena

re dhe krist a leveri
a-berth yn krows pan esa
mars o'ta krist mab davi
deus a'n grows heb pystiga
ha ni a grys dha vaystri
hag a'th syns mester nevra
my yw mab dyw yredi
krist a leveris dhedha

a'n barth deghow yth esa
dhe krist y vamm maria
ha'y vaw ev neb a gara
a'n barth arall maga ta
dhiso benyn yn-medh e
yowann dha vab my a wra
na bydh moy ken mamm nevra
es hyhi ty na hwila

war-lergh krist enev dhe ri
pubonan oll dh'y gila
yowann y vamm a synsi
maria krist dell arghsa
yn pub maner may hylli
y vamm prest a's enora
yndellma konfort dhedhi
hy mab a vynnas dyghtya

nans o devedhys an prys
mayth o ogas dh'y dhiwedh
y'n eur na y feu dorgrys
ha dres oll an bys ev eth
tewolgow bras a veu gwrys
an howl a gollas y feth
ha moy marthus my a grys
es an re ma 'veu ynwedh

yndella hi a besyas
bys hanter-dydh yredi
y'n eur na krist a vynnas
leverel eli eli
dhe styrya yw a gowsas
arloedh prag y hys'sta vy
mes re war krist 'ynnias
yth o diwes a erghi

gans an edhewon war hast
drog dhiwes a veu dyghtys
tebel likour meur y last
aysel bystel kemmyskys
yn unn spong orth gwelenn fast
dhe krist hi a veu hedhys
gonis oll a wrens yn hast
rag nag o krist attendys

re an edhewon debel
a leveris heb pyta 
awottensa ow kelwel
eli dhodho dh'y witha
mirewgh mar teu drehevel
a'y baynys dh'y dhelivra
ha'n sherewys prest a-bell
dhiworth an gwir a via

y bayn o mar grev ha tynn
kammenn na ylli bywa
heb daskorr y enev gwynn
bythkweyth yn lan re vywsa
krist a bysis dell redyn
yndellma yn lies le
ow enev my a gemmynn
arloedh yntra dha dhiwla

rag gwan spern hag ev yn tenn
kammenn na ylli gwitha
war-nans na boessa y benn 
rag an arlont a usya
mar poessa'n eyl tenewen
rag y skoedh hi a'n grevya
ha hwath gweth a wre an prenn
war-dhelergh mara'n gorra

na war-rag ev ny ylli
poesa rag own bos megys
y'n eur na dell redyn ni
y'n lyvrow dell yw skrifys
dhe'n ydhyn gwyls rag neythi
tylleryow esa parys
dhe krist y benn py synsi
tyller vydh nyns o kevys

rag porres res o dhodho
gasa y benn dhe gregi
rag galsa glan dhiworto
y woes bywa ny ylli
war-tu ha'y vamm a'n piwo
y benn a vynnas synsi
ha'y enev eth anodho
gans garm yeyn hag ughel gri

ryb krows yesus yth esa
unn den henwys senturi
a vernans krist pan welsa
keniver tra marthusi
ha'n enev dell daskorrsa
erbynn natur gans unn kri
y leveris heb skornya
hemm yw mab dyw yredi
ha lies ganso ena
dhodho a dhug dustuni

nans o hanter-dydh y'n wlas
po moy dell yma skrifys
dorgrys esa ha lughes
ha'n tewolgow kekeffrys
vayl an tempel a skwardyas
yntra dew dhe'n dor koedhys
ena ynwedh y torras 
an veyn o krev ha kales

an bedhow yn lower le
apert a veu igerys
ha'n korfow esa ena
a veu yn-bann drehevys
hag eth poran dhe'n sita
gans lies y fons gwelys
an gwir dhe dhustunia
bos mab dyw neb o ledhys

dowr ha leur ha tan ha gwyns
howl ha loer ha ster keffrys
a krist ow kodhav mernans
anken i a wodhevis
natur skila my a syns
arloedh da mar pydh paynys
oll y sojets kyn fons sens
rag y bayn dhe vos grevys

enev krist dhe ifarn eth
hag a dorras an porthow
dre y nerth bras ha'y sleynedh
ev a golmas dewolow
lusyfer kelmys yw hwath
pur fast yn y golmennow
hag ev a dryg heb finwedh
yn ifarn yn tewolgow

ena krist a dhelivras
a bryson adam hag ev
seul a wrussa bodh y das
ma'n jeffa trygva yn nev
pan eth yn-mes y'n sywyas
an dus 'vas dell vynna ev
an sherewys a drygas
yn ifarn yn torment krev

unn burjes yosep henwys
a baramat an sita
yn mernans krist a gewsis
bythkweyth dremas re bia
oll y dowl ev o tewlys
ganso yn nev rag tryga
yesus ganso o kerys
ha nyns o hardh dh'y notya

yosep eth bys y'n justis
dhe pilat mester treus o
ha pur hardh a wovynnis
korf yesus orto yn ro
rag bos yosep den kerys
grontys ev a veu dhodho
pilat a worhemmynnis
mires krist marow mars o 

an edhewon skentyl keth
re's teffo meur vileni
dhe vires orth krist i eth
hag ev yn krows ow kregi
i a welas war y feth
y vos marow yredi
y tesevsons oll ynwedh
dre an golonn y delli

y'ga herwydh yth esa
unn marghek longys henwys
dall o ny weli banna
ev re bia den a bris
gyw a veu yn y dhiwla
gans an edhewon gorrys
ha penn lymm rag y wana
dhe golonn yesus henwys

longys sur a'n barth deghow
dhe grows yesus yth esa
dhe'n marghek orth y hanow
i a erghis may hwana
yn korf yesus karadow
an gyw lymm ev a bechya
pur ewn yn-dann an asow
dre an golonn mayth eth e

a'n golonn yth eth stredh vras
dowr ha goes yn kemmyskys
ha ryb an gyw a resas
dhe dhiwla neb a'n gweskis
y hwolghas y dhewlagas
gans y eyl leuv o goesys
dre ras an goes y hwelas
yesus krist dell o dyghtys

edrek meur a'n kemmeras
rag an ober re wrussa
dh'y benn-dewlin y koedhas
arloedh gevyans yn-medh e
dall en ny welen yn fas
ow bos mar vil ow pywa
yesus dhodho a avas
pan welas y edrega

mamm yesus maria wynn
herdhya an gyw pan welas
yn hy mab y'n tenewen
dre an golonn may resas
ha dhe'n dor an goes ha'n lin
anodho dell dheveras
angus bras ha paynys tynn
ha gloes krev a's kemmeras

fest yn tynn hi a oela
dhe hwerthin ny's teva hwans
ha'y dagrow a dhevera
a'y dewlagas pur dhehwans
ha'y holonn hweg a ranna
my a lever rag tristans
rag an gras ynni esa
na's gwittha an spyrys sans

dre hy holonn yth eth seth
hy mab shyndys pan welsa
moreth an seth ha pyteth
natureth o ha densa
ha'n penn arall o pyteth
tekkys fast gans kerensa
ny wodhevis den bythkweyth
kemmys paynys ow pywa

an seth yw ragleverys
a's gwiskas tynn gans meur angus
war hy holonn may kreunis
dre nerth an boemm fenten woes
ha hi a oelas kemmys
gans mar veur nerth ha galloes
an fenten may trehevis
rann yn-bann dyw drog a loes 

a'n goes na dagrennow tri
dre hy dewlagas yth eth
nyns o konfort nag eli
a wrella hy holonn heudh
ha'y faynys mar druesi
a's kemmer ha kemmys keudh
yn oll an bys na ylli
den kavoes kemmys anfeudh

hy faynys o bras ha krev
yn joy dhedhi trelys yw
rag myghternes yw yn nev
dhe vos gordhys hi yw gwiw
eledh dherygdhi a sev
lies mil hy bodh a syw 
ha'y mab a's gordh dell vynn ev
tekka es howl yw hy liw

yn korf yesus yth esa
hag ev yn krows ow kregi
pymp mil strekys dell j'oue
ha pedergweyth kans goli
ha triugens moy gansa
ha pymthek pur wir ens i
hag oll rag pur gerensa
orth mab-den y's godhevi

pub dydh oll neb a vynne
leverel pymthek pader
a leun golonn rag gordhya
passhyon agan arloedh ker
yn blydhen i a via
a bederow keniver
hag a woliow esa
yn korf yesus orth niver

an edhewon ny vynna
bos an ladron ow kregi
ternos rag pask o dhedha
dydh ughel i a'n synsi
an edhewon yntredha
a wrug may hwrellens terri
aga mordhosow hware
hag alena aga dri

erbynn bones henna gwrys
nans o prys gwesper y'n wlas
y'n eur na ynwedh kummyas
dhe yosep i a wrontyas
hag a'n krowsprenn dell o prys
korf yesus a gemmeras
teyr maria my a grys
p'eur helwis a'n gweresas

mamm yesus krist a amma
korf hy mab pur druesi
ha'y dagrow a dhevera
anodho pan brederi
ha'n anken meur a's grevya
pan vira orth y woli
y'n tenewen yth esa
dre an golonn a's telli

yosep dhe krist a ewnas
y arrow ha'y dhiwvregh hweg
y'n vaner dell o yn hwas
hag a's ystynnas pur deg
a-dro dh'y gorf y trelyas
sendal rych yn lies pleg
ha maria leun a ras
ganso trist ha morethek

ena unn lowarth esa
hag ynno bedh o parys
den marow rag resseva
nowydh parys nyns o usys
korf yesus krist yntredha
dhe'n logel a veu degys
hag a-hys dhe wrowedha
ynno ev a veu gesys 

unn den da krist a gara
nykodemus y hanow
ev nyns o hardh dh'y notya
rag own kavoes y ankow
d'wor'an nos yn pur brena
ev eth dhe'n korf o marow
gans unyent dhodho esa
ha spisys a veur rasow

nykodemus a uras
korf yesus ha'y eseli
oynment o a gemmys ras
may hwitha korf heb pedri
nagonan ev ny asas
heb ura a'y eseli
yndellma ev a'n dyghtyas
meyn yeyn sur o y weli

ha spisys lies eghenn
ev a worras yn y vedh
dhe krist a bub tenewen
hag a dheghow hag a gledh
orth y dreys hag orth y benn
ha war oll y gorf ynwedh
diskwedhyans war-lergh anken
bedha myghtern yn diwedh

ha'n edhewon a worras
a-ugh yesus krist unn men
ledan o ha poes ha bras
moy ages gavel tredden
ganso dres nos y hwoelyas
yn y servis neb o len
an nos na a dremenas
hag oll hy drog ha'y anken

ternos y sordyas bresel
gans an edhewon wokki
lavarow tynn hag ughel
fest yn fol i a gewsi
mayth ens i parys dhe'n wel
ny wodhyens y dhistrui
rag yesus dhe leverel
y'n tressa dydh y sevi

yn unn stevya oll i eth
bys yn pilat o justis
unn edhow dhodho yn freth
yndellma a leveris
ni a yll y'n nos haneth
fest distowgh bones kellys
ha may fo dhyn ni dhe weth
rag bones yesus ledhys

rag an traytour a gewsis
a-dherag lies huni
war-lergh y vones ledhys
dhe'n tressa dydh y sevi
mes mara pydh ev degys
gans y dus na'n kyffyn ni
y'n eur na bydh leverys
ev dhe sevel dre vaystri

pilat a erghis dhedha
war bayn kelli an bywnans
mones dhe'n korf dh'y witha
na'n kemmerra eskerens
hag y'n nos oll aspia
ha gwitha tamm na goskens
i eth yn unn fistena
peswar marghek ervys ens

pan dheudhons i bys y'n bedh
yth eth unn marghek dh'y benn
hag arall dh'y dreys ynwedh
ervys fest bys y'n dhiwen
hag a dheghow hag a gledh
onan a bub tenewen
bost a wrens tynn ha diveth
y'n gwithens orth y eghenn

an varghogyon a goskas
myttin ha'n jydh ow tardha
ha yesus a dhassorghas
hag eth y'n le may fynna
den apert ha meur y ras
golow kler ow tewynnya
ev a wre oll y vynnas
i ny yllens y witha

pan o pur helergh an jydh
y tifunas unn marghek
dell dheuth a'n nev war y feth
ev a welas golow teg
ha'n men omhwelys ynwedh
esa a-ugh yesus hweg
ha warnodho a'y esedh
el bennigys lowenek

an marghek na a sevis
oll yn-bann y gowetha
ha dhedha a leveris
a yesus fatell via
an den ma re dhrehevis
gallas ny wodhon pyla
lemmyn na ven ledhys
nyns eus fordh dhe omwitha

marghek arall a gowsas
go-ni vydh pan ven genys
tru a dhyw ellas ellas
gans unn hun re ben toellys
an bywnans ni re gollas
hag ynwedh agan fleghes
omdhyghtyen treussyn a'n wlas
fien na vyn ni kevys

an peswara a gewsis 
na hwilen gwevya an pow
kepar dell veu dhe'n justis
deun leveryn war anow
a'y vedh dell yw drehevys
na leveryn unn ger gow
i a wrug a-dhesempis
oll war-lergh y arghadow

i eth yn unn fistena
dhe pilat aga justis
y'n dyskens dell via
ha dhodho a leveris
re savsa krist heb strivya
oll dh'y vodh gans golowys
ha na yllens i gwitha
y vodh na ve kollenwys

ena pilat pan glywas
yndellma i dhe gewsel
prederow a'n kemmeras
rag own i dhe leverel
ha dh'y notya dres an wlas
sur a-ogas hag a-bell
may teffa tus gans nerth bras
er y bynn rag gustla bell

rakhenna pilat a ros
dhe'n varghogyon aga ro
may lavarsons ha dolos
yn pub tyller dres an vro
dhe vos tus ervys y'n nos
warnedha kemmys a-dro
nag ens i hardh dhe wortos
lemmyn oll mones dhe'n fo

an varghogyon pan glywas
pilat ow kows yndella
meur a joy a's kemmeras
i dhe dhiank yndella
a'n paynys o krev ha bras
ha kavoes rohow mar dha
bodh pilat i a notyas
yn le mayth ens rakhenna

y'n keth jydh na pur a-varr
ha'n howl nowydh drehevys
teyr maria kler ha hwar
a dheuth dhe'n bedh leverys
ha gansa oynment heb par
rag korf yesus o prenys
hwath y'n eur na nyns ens war
bones mab dyw drehevys

pan o an teyr maria
ogas dhe'n bedh devedhys
an men esa a-wartha
i a'n gwelas drehevys
an benynes yndellma
yntredha a leveris
dhiworth an bedh an men ma
dhyn ni piw a'n omhwelis

an benynes leun a ras
gans an bedh fast powessens
orth an penn i a welas
dhe'n bedh yw leverys kyns
unn flogh yo'nk gwynn y dhillas
el o hag i ny wodhyens
skruth own meur a's kemmeras
rag an marthus re welsens

an el a gewsis dhedha
na vedhewgh diskonfortys
yesus krist a nasara
dell welsowgh a veu ledhys
sevys gallas dhe gen le
den apert ha meur y bris
awotta'n le mayth esa
omma nyns yw ev trygys

ewgh yn fen dh'y dhyskyblon
ha leverewgh hwi dhedha
ha dhe beder dos yn skon
er y bynn dhe galila
ena krist an kuv kolonn
hwi a'n kyv yn lowena
dell leveris y honan
yn kig yn goes ow pywa

gans henna i a drelyas
konfortys ha lowenek
hag eth tus krist rag hwilas
hag a's kavas morethek
y lavarsons oll an kas
yth ethons yn unn tonnek
bys galila dh'y hwilas
ha dhe gows orth yesus hweg

pan dheudhons dhe galila
yesus krist i a welas
yn y dhenses ow pywa
den apert ha meur y ras
oll y bayn y'n tremensa
ha trelys ens yn joy bras
hag a vydh dhyn ni nevra
mara krysyn ha bos 'vas

dell sevis mab dyw a'y vedh
y'n eur na dhe'n tressa dydh
yndella oll ni a sev
dydh breus drog ha da ynwedh
obereth dremas a dyv
y'n eur na rych ev a vydh
drog dhen y'n jydh na go-ev
dhe krist y fydh a'n barth kleth


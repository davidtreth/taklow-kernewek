










   An Tas a Nev y'm gelwir,
   formyer puptra a vydh gwrys.
   Onan ha tri on yn hwir,
   an Tas ha'n Mab ha'n Spyrys,
   ha hedhyw my a dhesir                 5
   dre ow gras dalleth an bys.
   Y lavarav, nev ha tir,
   bedhens formyes orth ow brys.
                                      
   Lemmyn pan yw nev dhyn gwrys
   ha lenwys a eledh splann,            10
   ni a vynn formya an bys.
   Par dell on Tri hag Onan,
   an Tas ha'n Mab ha'n Spyrys.
   Pur ryal yn sur sertan
   an re ma yw oberys,                  15
   dell vynnsyn agan honan.
                                      
   Y'n sekond dydh y fynna'
   gwruthyl ebrenn, nev henwys,
   rag yth hevel dhymm bos da
   y'n kynsa dydh myns eus gwrys.        20
   Bedhes ebrenn dres puptra
   rag kudha myns eus formyes,
   rag synsi glaw a-wartha,
   dhe'n norvys may fo dyllys.
                                      
   Y'n tressa dydh dibarth gwrav         25
   yntra an mor ha'n tiryow,
   hag y'n tir gorhemmynnav
   may teffo gwydh ha losow.
   Pub gwydhenn teves a'y sav
   ow toen hy frut ha'y delyow,          30
   ha'n losowys erbynn hav
   degens has yn erberow.
                                      
   Y'n peswara gwres perfeyth
   dhe'n bys oll golowys glan,
   ha'ga henwyn i a vydh                 35
   an howl, ha'n loer, ha'n stergann.
   My a sett a-ugh an gwydh
   yn kres an ebrenn a-vann
   an loer yn nos, howl yn jydh,
   may rollons i golow splann.           40
                                      
   Y'n pympes dydh my a vynn
   may fo formyes dre ow nell
   bestes, puskes hag ydhyn,
   tir ha mor dhe gollenwel,
   rag y hwyrvydh an termyn              45
   dredha may fydher dhe well.
   Dhedha my a worhemmynn,
   ynkressyens ha bywens pell.
                                      
   Hedhyw yw an hweghves dydh
   a-ban dhallethis gonis,               50
   may hwrug nev, mor, tir ha gwydh,
   bestes, puskes, golowys.
   Gostyth dhymmo i a vydh,
   kekemmys eus ynna gwrys.
   Mab-den a bri yn perfeyth             55
   my a vynn y vos formyes.
                                      
   Dell on ni Onan ha Tri,
   Tas ha Mab yn Trynyta,
   ni a'th wra, ty dhen, a bri,
   haval dh'agan fas hware.              60
   Ni a hwyth yn dha vodi

   spyrys may hylli bywa,
   ha'n bywnans pan y'n kelli,
   dhe'n dor ty a dreyl arta.
                                      
   Adam, sav yn-bann yn klor,            65
   ha treyl dhe gig ha dhe woes.
   Preder my dhe'th wul a dhor
   haval dhymm a'n penn dhe'n troes.
   Myns eus yn tir hag yn mor
   warnedha kemmer galloes.              70
   Y'n bys ma rag dri askorr
   ty a vyw bys may fi loes.
                                      
   Adam, dell ov Dyw a ras,
   bos gwithyas a wrontyav dhis,
   war baradhis my a'th as.              75
   Saw gwra unn dra a'm* govis.
   War bub frut, losow ha has
   a vo ynni hi tevys,
   saw a'n frut ny 'fydh kummyas
   yw prenn a skians henwys.             80
                                      
   Mara tybrydh a henna
   yw henwys prenn a skians,
   yn-mes alemma ty a,
   hag a'fydh marow vernans.
                                      

   A Das, Mab ha Spyrys Sans,            85
   gordhyans dhe'th korf hweg pup-prys.
   Ow formya teg ha diblans
   ty re'm gwrug pur haval dhis.
                                      
   Rag governya ow bywnans
   yma lowr orth bodh ow brys.           90
   Pur leun yma dhymm ow hwans
   y'm be kowethes ord'nys.

                                      

   Nyns yw da yn pur sertan
   bones unn den y honan
   heb koweth py kowethes.               95
   Ke, growedh war an dor glan
   ha kosk. Bydh na sav yn-bann
   erna vo kowethes gwrys.
                                      
   
   Skon a onan a'th asow
   my a wra dhiso parow                 100
   pub eur oll rag dha weres.
   Adam, ottensi omma.
   Ri hanow dhedhi hi gwra,
   dhe'th par rag hy hemmeres.
                                      

   Arloedh Dyw a'n Nev, an Tas,         105
   kepar dell os leun a ras
   vynytha gordhys re bi,
   dell wrussys *meur *a'm govis
   orth ow formya haval dhis.
   Unn Dyw os, ha Persons tri.          110
                                      

   A Das, ty re dhros dhymmo,
   askorn a'm kig ha korf o,
   par may fo ow howethes.
                                      
   My a's henow Virago,
   An Tas Dyw gordhys re bo             115
   a's ord'nas dhymm rag ow les.
                                      

   Adam, otta an puskes,
   ydhyn an nev ha'n bestes,
   keffrys yn tir hag yn mor.
   Ro dhedha aga henwyn.                120
   I a dheu dhe'th worhemmynn,
   saw na vegh i war neb kor.
                                      

   Yth hanwav bugh ha tarow
   ha margh yw best heb parow
   dhe vab-den rag omweres,             125
   gaver, ewiges, karow,
   davas war verr lavarow
   hy hanow da kemmeres.
                                      
   Lemmyn hanwav goedh ha yar
   a synsav ydhyn heb par               130
   dhe vegyans den war an bys;
   hos, payon, kolomm, grugyer,
   swan, bargos, brini ha'n er.
   Moy dredhov a vydh henwys.
                                      
   Y rov henwyn dhe'n puskes,           135
   porpos, sowmens, syllies;
   oll dhymm gostyth i a vydh,
   lenesow ha barvusi.
   Pysk ragov ny wra skeusi
   mar kordhyav Dyw yn perfeyth.        140
                                      

   Rag bones oll teg ha da
   yn hweddydh myns yw formyes,
                                      
   aga soena ni a wra
   may fo seythves dydh henwys,
   henn yw dydh a bowesva               145
   dhe bub den a vo selwys.
   Yn diskwedhyans a henna
   ni a bowes desempis.
                                      

   Eva, prag na dheu'ta nes
   rag kows orthiv ha talkya?           150
   Unn dra a wonn, a'n godhves,
   a wrussa dha dhidhana
   Bys vynytha y hwartthes
   rag joy ha rag lowena.
   Kepar y'n bys ha dywes               155
   dhe'n nev gwrusses yskynna.
                                      

   Pandr'a yll henna bones?
   Lavar dhymmo vy hware.
                                      

   Eva, ny allav medhes
   rag own ty dhe'm kuhudha.            160
                                      

   Drefenn ow bones benyn
   ty a yll dhymm derivas.
   Awos travydh ny wrussen
   vynytha dha guhudhas.
                                      

   A'n nev my a dheuth yn-nans.         165
   Eva hweg, gwellha dha jer.
   Frut a'n wydhenn a skians
   dybri bydh na borth danjer.
                                      

   Fisten alemma dihwans!
   Orthiv na gows namoy ger.            170
   A'y frut dybri ny'm beus hwans,
   dres difenn ow Arloedh ker.
                                      

   A venyn, ass os gokki
   na grysydh dhe'm lavarow!
   A teppres, ty ha'th worti            175
   a'n wydhenn ha'y avalow,
   y fiewgh yn surredi
   y'n eur na avel dywow.
   Eva, deus nes, kemmer i,
   rag dhis ny lavarav gow.             180
                                      

   Neb a'm gwrug vy ha'm gorti
   ev a wrug agan difenn
   aval na wrellen dybri
   na mos ogas dhe'n wydhenn.
                                      

   My a woer prag o ganso:              185
   rag hy bos gwydhenn a ras.
   A'y frut hi neb a dheppro
   a wodhvydh kusul an Tas.
   Tra ny vydh y'n pow a-dro
   na wodhvo dhe dherivas.              190
   Meur a foli yw dhodho
   an keth frut na mara'n gas.
                                      

   Amayys ov ow prederi
   pandr'a allav dhe wruthyl
   an aval orth y derri,                195
   rag own genes bones gil.
                                      

   Torr e yn ow feryll vy.
   Heb hokya fast have ado,
   hag ynwedh gwra dhe'th worti
   may teppro ev anodho.                200
                                      

   Stop an wydhenn troha'n dor
   may hylliv aga hedhes.
                                      

   My a wra, saw deus yn klor.
   Torr e ha ke dhe gerdhes.
                                      
   

   Adam, ystynn dhymm dha dhorn.        205
   Tann henna dhiworthiv vy
   dison heb hwytha dha gorn.
   Desempis gwra y dhybri.
                                      

   Lavar dhymmo, ty venyn,
   an frut ple hwrussys terri,          210
   mara pe a'n keth eghenn
   o difennys orthyn ni?
                                      

   My pan esen ow kwandra,
   klywis a'n eyl tenewen
   unn el ow talleth kana               215
   a-ughov war an wydhenn.
   Ev a wrug ow husulya
   frut anedhi may torren.
   Moy es dyw ni a via,
   bys vynytha na sorren.               220
                                      

   A! Out warnas, drog venyn,
   orto pan wrussys koela,
   rag ev o tebel-edhen
   neb a glywsys ow kana,
   ha'gan doro dhe anken                225
   mar's ni a wra omdenna.
   Prederes peub a'y worfenn
   fatell allo gorfenna.
                                      

   Taw! an el a bregewthi
   a'n wydhenn hag a'y vertu.           230
   A'y frut a wrello dybri
   y fedha kepar ha dyw.
                                      

   Dhiso ny vynnav krysi,
   na dhe'th fekyl lavarow.
   Pysyn may fen servysi                235
   dh'agan Arloedh heb parow,
   rag neb a'n gwrug ni a bri
   a ros dhyn difennadow,
   frut na wrellen dhe dhybri
   a'n wydhenn heb falladow.            240
                                      

   A-ban na vynn'ta krysi,
   ty a gyll ow herensa.
   Vynytha hedra vywi
   omma ny'm gwelydh arta.
                                      

   Eva, kyns dell vi serrys             245
   my a wra oll dell vynni.
   Dro va dhymmo desempis,
   ha my a wra y dhybri.
                                      
 
   Ogh, tru tru, my re beghas,
   ha re dorras an difenn.              250
   A debel-venyn heb ras,
   ty re'm toellas sur heb ken.
   Agan korfow noeth gallas.
   Gans del agan kudha gwren.
   Y hwonn dhe-wir, Dyw an Tas          255
   re sorras dre weyth benyn.
                                      
   

   Adam, Adam, pandr'a wredh?
   Prag na dheudh dhe'm wolkomma?
                                      

   Drefenn ow bos noeth heb kweth,
   ragos yth yth dhe gudha.             260
                                      

   Piw a dhiskwedhas dhiso
   dha vos noeth korf, troes ha bregh
   lemmyn a'n frut gras na'th o
   mones dhe dhybri heb pegh?
                                      

   Dhymmo vy hwi a ros gwreg.           265
   Honna yw oll dhe vlamya,
   a dorras an aval teg
   hag a'n dug dhymm dhe dastya.
                                      

   A-ban goels'ta orti hi
   ha gwruthyl dres ow difenn           270
   milliga a wrav devri
   an nor y'th weythres hogen.
                                      
   Y'th hwys, lavur dhe dhybri
   ty a wra bys y'th worfenn,
   spern ha spedhas ow tevi             275
   hedra vi may fo anken.
                                      
   Eva, prag y hwruss'ta jy
   toella dha bries heb ken,
   an aval orth y derri
   wosa my dhis dh'y dhifenn?           280
   Ty re gammwrug yredi
   ha re'n dros dhe veur anken
   pan wrussys dhodho dybri
   ha tastya frut an wydhenn.
                                      

   A das kuv y'th wolowys,              285
   an sarf re wrug ow thoella.
   Dh'y falsuri y krysis.
   Pithneth re wrug ow shyndya.
   Mar terri, y leveris,
   kepar ha Dyw y fedha.                290
   Mar pe drog a oberis
   trogh hyhi gans dha gledha.
                                      

   Rag ty dhe goela orti
   ha toella dha bries len,
   nevra gostyth dhe'y gorti            295
   my a orden bos benyn,
   may foghhaho hy heudh hi
   dre wul ow gorhemmynn trogh,
   na heb meur lavur devri
   bynytha ny's tevydh flogh.           300
                                      
   Ty dhyowl, gwra ow gorthybi.
   Prag y toells'ta jy heb ken
   orth hy themptya dhe derri
   an frut erbynn ow difenn?
                                      

   My a lever dhis an kas:              305
   rag bos dhedha joy mar vras
   ha my pub eur ow leski.
   Rakhenna my a's temptyas
   dhe begha, may fe "Ellas"
   aga han kepar ha my.                 310
                                      

   Ytho, bydhydh milligys
   pur wir dres oll an bestes
   a gerttho war an norvys,
   ha nevra y fydh avi
   yntra dha linyeth dhejy              315
   ha linyeth benyn pup-prys.
                                      
   Omma ny wrewgh hwi triga.
                                      
   Ewgh yn-mes a-dhesempis.
   Hwi a gyll ow lowena
   a res dhywgh yn paradhis.            320
   Ny dal dhis kavanskeusa
   dre dha wreg y vos terrys.
   Rag orti ty dhe goela,
   mil vab mamm a vydh dempnys.
                                      

   A Das Dyw, y'th wolowys              325
   gront dhe'th weythres, my a'th pys,
   neppyth a Oyl a Versi.

                                      

   Adam, yn diwedh an bys
   my a wront Oyl Mersi dhis
   ha dhe Eva dha wre'ti.               330
                                      
   Cherubyn, kemmer kledha,
   fisten troha paradhis.
                                      
   Dew dhen a gevydh ena.
   Gorr i yn-mes desempis.
   Pur vysi a vydh dhedha               335
   ha dhe gemmys a vo gwrys.
   May hwrussons kammdremena
   sur i a villik an prys.
                                      

   Dhe baradhis skon yth av
   rag gwruthyl oll bodh dha vrys.      340
   Ena tus mara kavav
   yn-mes y fydhons gorrys.
                                      
   Adam, ke yn-mes a'n wlas
   troha ken pow dhe vywa,
   ty dha honan dhe balas,              345
   dha wreg genes dhe nedha,
   rag hwi re sorras an Tas.
   Ma'gas bydh leun edrega,
   fistenewgh troha'n daras,
   rag omma ny wrewgh triga.            350
                                      

   Ellas, gweles an termyn
   ow Arloedh pan wrug serri,
   pan wrug dres y worhemmynn,
   ow ertaj gwrug dhe gelli.
   Ny wonn vydh pyth av lemmyn.         355
   Ny'm beus gwest, goskes na chi.
   Ow holonn oll dhe demmynn
   rag moredh a wra terri.
                                      
   Yn-mes a'm joy ha'm hwekter
   res yw keskar dre derroes.           360
   Rag fowt gwest ha goskotter
   nammna verwyn rag anwoes.
                                      
   Ny wodhon rag poenvotter
   pyth en, yn gwel po yn koes.
   Ow holon gwag, divoetter             365
   re'm kemmer, hag ewl boes.
                                      
   Eva, kemmer dha gygel
   rag nedha dhyn ni dillas,
   ha my a gans oll ow nell
   y'n dor dhe dhalleth palas.          370
                                      
   
   Meur varth a'm beus diogel
   an bys dh'y derri na'm gas.
   Rag esow galsov isel
   na allav kerdhes yn fas.
   My a'th pys, Arloedh ughel,          375
   dhe'n tir ty a re kummyas
   ma'm gasso kyns es merwel
   ynno boes dhymm dhe hwilas.
                                      

   Adam, kummyas skon a'fydh
   hys dha bal leun dhe dreghi.         380
   Dhis yth arghav, a diredh,
   gas Adam dhe'th igeri.
                                      

   A Syrra, Arloedh perfeyth,
   boghes yw henna dhyn ni.
   Myns a dyv ynno, unn jydh            385
   my ha'm gwreg a wra dybri.
                                      

   Ytho, kemmer hy dew hys
   rag kavoes dhis ha'th wre'ti.
                                      

   Arloedh, henn yw re nebes
   mar kwren flogh vydh dineythi.       390
                                      

   Kavoes moy dhis a-ban res,
   tri hys dha bal kemmer i.
   A-dreus musur hy thri les,
   ha gwayt na wra falsuri.
                                      

   Arloedh kuv, oll henna glan,         395
   tri hys ow fal mara'm be,
   my ha'm gwreg ha'm flogh byghan
   bysi vydh dhe sostena.
   Mar teu moy ny's tevydh mann.
   Rag nown y hwrons klamdera.          400
   Y'n eur na rag pur dhughan
   dagrow tynn gwrav diveri.
                                      

   Ke, kemmer myns a vynni,
   Adam, a'n bys oll a-dro.
   Dhiso ev a vydh bysi                 405
   hag ahanas a dheffo.
                                      

   A Das a nev, gromersi.
   Dha gorf ker gordhys re bo.
   Eva, war an bys maystri
   leun gummyas yma dhymmo.             410
                                      

   Gwynn agan bys, ow fries,
   bos grontyes dhyn ni kummyas
   dhiworth an Tas Dyw gwella
                                      
   dhe balas ha dhe wonis.
   Gans kygel a-dhesempis               415
   nedha dillas my a wra.
                                      
                                      

   Drog yw genev gwruthyl den
   preshyous ha haval dhe'm fas.
   Rag koela orth unn venyn
   glan ev re gollas an plas            420
   a'm leuv dheghow a wrussen
   dh'y witha a'n jeffa gras.
   Pan wruga dres ow difenn
   fest yn tynn ev re'm sorras.
                                      
   Adam, a oll dha drevas               425
   an degves rann dhymmo gas
   hwath yn attal dha geski,
   ha gans kolonn dha, heb sorr,
   gorr e dhe'n menydh Tabor
   yn gordhyans dhymm dh'y leski.       430
                                      

   Arloedh, dha vodh a vydh gwrys.
   Moy kyn fynnes dhe gavoes,
   pur wir leskys ev a vydh
   rag kollenwel bodh dha vrys.
   Nyns eus parow dhis y'n bys.         435
   Leun a ras os yn perfeyth.
                                      
   Kaym hag Abel ow mebyon,
   ewgh sakrifiewgh yn skon
   y'n menydh dhe'n Tas a Nev,
   hag oll a'gas gwir dhega             440
   dhodho gwaytyewgh offrynna
   ha'y leski dell erghis ev.
                                      

   A das kuv ker, my a wra.
   Arloedh Nev roy dhymm gul da
   yn pub ober a wrellen.               445
   Abel hweg, deun alemma
   dhe wordhya'n Arloedh gwella
   dell erghis agan tas dhyn.
                                      

   Ow broder, pur lowenek
   my a genes dhe'n menydh,             450
   saw kyns es mos, ow thas hweg,
   ro dhymm dha vennath perfeyth,
   rag dhymm yma govenek
   kavoes dhe gyns tregeredh.
   Dha vennath dhymm meur a bleg,       455
   ha bennath ow mamm ynwedh.
                                      

   Ow bennath prest ty a'fydh
   keffrys yn nos hag yn jydh,
   ha myns eus y'n bys re'th fo.
                                      

   Bennath dha vamm kekeffrys           460
   nevra dhiso my a bys.
   Amen, yndella re bo.
                                      

   Ow bennath dhywgh hwi keffrys.
   Roy dhymm agas bennathow.
   A Dhyw, lemmyn gwynn ow bys          465
   ow bos soenys heb hwedhlow!
                                      
   

   Abel, py feusta mar bell?
   Ny goedho dhis bones hell
   ow mones dhe'n sakrifis.
                                      

   Kaym, ny lettis saw unn lamm,        470
   ow kavoes bennath ow mamm,
   ha bennath ow thas keffrys.
                                      

   Re'm fay, meur a wokkineth
   yw mones dhe leski pyth
   a yll den orto bywa.                 475
   Pyth yw an gordhyans dhe Dhyw
   bos leskys dhe low lusow
   war an karregi dega?
                                      

   Kaym hweg, preder a'th enev.
   Awos an Tas Dyw a'n Nev,             480
   gwra y worhemmynnadow.
   Dhyn nyni travydh ny rev,
   a-ban yw sur y vodh ev
   y leski heb falladow.
                                      

   Nansi, Abel, doway that!             485
   Yndella bydh ny vynnav.
   My re brederis gul pratt
   rag y witha erbynn hav.
                                      

   Sertan gokki os ha mad.
   Mar ny wredh dell lavarav,           490
   ty a'fydh pur dorment sad
   yn gwlas ifarn, dell grysav.
                                      
   Dyw a ros dhyn an naw rann,
   rag bywa orto sertan,
   dre y leun ras ha'y versi.           495
   Ytho, prag na laves' ev
   kavoes y dhega heb grev,
   hag a-ban vynn, y leski?
                                      
   
   

   Rag leverel yn priva
   my ny vynnav offrynna                500
   oll ow dega yn sertan.
   A Das Dyw leun a byta,
   tann, ressev dhiworthiv vy
   ow dega ha'm offrynn glan,
                                      
   ha Dyw, mir orth ow offrynn,         505
   ha ressev dhis ow dega,
   rag mar ny wredh, my a vynn
   y dhoen genev arta tre.
                                      

   A Das Dyw, Arloedh ughel,
   my a'th wordh gans oll ow nell       510
   y'm kolonn pur druesi,
   hag a offrynn dhis hware
   warbarth oll ow gwir dhega
   yn gordhyans dhis y leski.
                                      

   Rag bos Abel gwir dhega,             515
   ev a'n jevydh y'n diwedh
   an joy na dhifyk nevra
   yn ow gwlas ha kosoleth.
                                      

   Pandra? Ny vynn Dyw gul vri
   ahanav, na seweni                    520
   an pyth a dhreh'av ny wra,
   ha pub eur chatel Abel
   i a sewen milblek gwell?
   Abel a'n pren rakhenna.
                                      

   Ow broder hweg, deun dhe-dre.        525
   Yma unn poesyjyon bras
   war ow holonn ow koedha.
   Pynag vova, ren ow thas,
   an Tas, a wrug ow formya,
   a'm offrynn re wodhvo gras,          530
   ha pan wrylliv tremena
   a'n bys, re'm gorro dh'y wlas.
                                      

   Abel hweg-oll, na wra vri,
   rag puptra oll a vydh da,
   dre weres agan Dyw ni,               535
   a nev an Arloedh gwella.
   Ke yn-rag dell y'm kyrri,
   yn Hanow Dyw a-wartha.
   Vynytha na sewenni,
   tann hemma war an challa.            540
                                      
   

   Belsebuk ha Satanas,
   ewgh alemma pur doth bras,
   dell y'm kyrrowgh agas dew;
   ha kyrghewgh dhe-dre an gwas,
   may hallo kana "Ellas"               545
   nevra yn tewolgow tew.
                                      

   Agan arloedh Lucifer,
   ni a'n kyrgh dhis heb danjer
   pur lowenek,
   yn drog-gras dh'y das Adam,          550
   vynytha na'n jeffo tamm
   a wolow teg.
                                      

   Mall yw genen dha gavoes,
   dhe vos lemmyn dhe derroes,
   ha dhe bayn kepar ha ni.             555
   Abel, ty a drig nevra,
   awos oll dha wir dhega,
   yn tewolgow bras heb joy.
                                      

   Deun ganso dhe-dre war not
   dh'agan arloedh Lucifer.             560
   My a gan an konternot,
   ha ty dyskant omgemmer.
                                      

   Hayl syrr arloedh Lucifer!
   My re gyrghas dhis dhe-dre
   mab Adam, an fals huder,             565
   may hallo genen triga.
                                      

   Abel, rag dha offrynn ker,
   ty a vydh genen nevra,
   ha dewolow heb niver
   pub eur orthis ow skrynkya.          570
                                      

   Kaym, lavar, ple'ma Abel
   dha vroder, ow servont lel?
   Prag nag usi ev genes?
                                      

   Neb ma'n ressys dhe witha,
   dhiworth henna govynn e.             575
   Py eur feuv vy y withyas?
                                      

   Otta voys mernans Abel,
   dha vroder, prest ow kelwel
   a'n dor warnav pub tyller.
   Milligys nevra re bi,                580
   hag oll an tir a biwvi
   yw milligys y'th ober.
                                      
   Frut da bynner re dhokko,
   na glasa bys gorfenn bys.
   Ow molleth a rov dhiso,              585
   molleth ow eledh keffrys.
                                      

   Dha lev, Arloedh a glywav,
   saw dha fas my ny welav,
   sur er ow gew.
   Ellas, my a woer henna,              590
   bones ow fegh moy yn ta
   es mersi Dyw.
                                      
   Lemmyn difreth ov ha gwag,
   pur wir dres oll tus an bys.
   My ny wonn leverel prag              595
   gans peub na vydhav ledhys.
                                      

   Kaym, ny vydhydh yndella,
   rag dha ladha, den mar kwra,
   ev a'n jevydh seyth kemmys
   a baynys y'n norvys ma,              600
   mar pydh drog vydh oll gwrys dhis,
                                      
   rag dha verkya my a wra
   y'n bys, denvydh na'th lattho.
   Pub eur oll obereth da,
   gwynnvys kemmys a'n gwrello.         605
                                      
   
   

   Ow mab, pyth eth dha vroder?
   Prag na dheuth e genes tre?
                                      

   Anodho mars eus preder,
   orth y withyas govynn e.
                                      

   A, milligys y'th ober.               610
   Ty re'n ladhas re'm lowta
   hag ev ahanan mar ger.
   Ow molleth dhiso nevra.
   Ellas, bydh pan yw kellys
   Abel hweg, ow mab kerra,             615
   na vythkweyth pan veuv formyes
   (dhiworthiv drog a'n prena)
                                      
   na Kaym pan yw dineythys!
   Pan venjans yw a'n re ma,
   dre unn venyn hwarvedhys!            620
   Go-vy pan welis Eva!
                                      
   Yma Dyw hwath ow pywa,
   neb yw Arloedh dres puptra.
   My ny vynnav growedha
   vynytha gans korf Eva.               625
                                      

   Ellas, bydh pan wrug koela
   mar hegoel orth ow eskar.
   Kemmys drog eus ow koedha,
   ha diwedhes hag a-varr.
   Yma ken dhymm dhe oela               630
   dagrow goes yn hwir heb mar.
   Go-vy vydh oll ow pywa,
   ow kodhav lies galar.
                                      

   Serafin, dhe Adam ke,
   hag argh dhodho growedha,            635
   dre ow gorhemmynnadow,
   hwath gans Eva y wre'ti,
   hag ev a wra dineythi
   unn mab da heb falladow.
                                      

   Arloedh, dha vodh my a wra,          640
   dell dhegoedh dhymm yn pub le;
   ha bys dhodho hware a
   dhe'n bys rag y gusulya.
                                      
   
   Adam, an Tas Dyw gwella
   a erghis dhis growedha               645
   gans dha bries ker Eva,
   rag kavoes flogh dhe'th servya.
                                      

   Pan vynn an Tas yndella,
   res yw y wruthyl porres.
   Mar mynn Dyw rag an gwella           650
   dell fydhyav, ev a vydh gwrys.
   Deus, ow howethes Eva,
   growedh y'n gweli a-hys.
   Gorhemmynn Dyw dres puptra
   res yw y vos kollenwys.              655
                                      
   Nans yw lemmyn tremenys
   neb dew kans a vlydhynyow
   na'm beuv dhe wruthyl genes,
   yn kig nag yn kneus heb wow.
                                      

   A-ban vynn an Tas a'n Nev,           660
   res yw sywya y vodh ev
   pypynag vo.
   Dre ras an Arloedh gwella
   ni a dhineyth unn flogh da
   dhyn a serffyo.                      665
                                      

   In nomine Dei Patris,
   yndella dhyn re hwarvo.
   War an Tas Dyw ni a bys
   y ras dhyn may tannvonno.
                                      
   

   Adam, ny yll bos kelys,              670
   an pyth a dheu y'n diwedh.
   Yma flogh genev genys,
   dre vodh an Tas Dyw ynwedh.
                                      
   Bennigys re bo an prys
   may feu gwrys an gorholedh.          675
   Py hanow y fydh gelwys?
   Lavar dhymmo, er dha fydh.
                                      

   Seth a vydh y ewn hanow.
   An Tas a'n Nev karadow
   roy dhodho gras dh'y servya.         680
   Mos dhe balas my a vynn,
   rag sostena bywnans dhyn.
   Res yw porres lavurya.
                                      
   
   A Dyw ker, ass o'ma skwith!
   Gwynnvys a kwellen unnweyth          685
   an termyn dhe dhiwedha.
   Krev yw gwreydhyow an spedhas,
   mayth yw ow diwvregh terrys
   orta menowgh ow kweytha.
                                      
   Seth ow mab my a dhannvon            690
   dhe yet paradhis yn skon,
   dhe jerubyn, an gwithyas.
   Govynn orto mara'm bydh
   Oyl a Versi y'n diwedh
   dhiworth an Tas Dyw a ras.           695
                                      

   A das ker, dhe'th worhemmynn
   my a dhi a-dhesempis.
   Saw pandr'a wra'ma govynn
   ny wonn, na fordh dhe'm negys.
                                      

   Lavar, anes ow pos vy                700
   a'm bywnans, my dh'y bysi
   a leverel gwiryonedh
                                      
   dhiso a'n Oyl a Versi
   o dedhewys dhymmo vy
   gans an Tas a'y dregeredh            705
   pan veuv chasyes
   gans an el yn pur dhevri,
   my ha'm gwreg, rag gul foli.
   Helghys warbarth y feun ni
   yn-mes skon a baradhis.              710
                                      
   Syw olow ow threys leskys.
   Ny dyv gwels na flour y'n bys
   y'n keth fordh na may kerdhis,
   ha ni ow tos alena,
   my ha'th vamm sur kekeffrys.         715
   Ty a welvydh an toknys.
   Kyn hwelli meur wolowys,
   na dhout; ny vydh ken es da.
                                      

   My a wra fest yn lowen
   dha negys bys y'n gorfenn.           720
   A das, kolonn karadow,
   ny vynnav lettya pella.
   My a'th pys, ow soena gwra
   kyns es mos heb falladow.
                                      

   Ke yn kerdh, ow mab-evy,             725
   ha nevra ow bennath dhis.
   Gwra dha negys yredi,
   kyns dehweles, my a'th pys.
                                      

   A das, dout na berthewgh hwi.
   Hware my a vynn mones.               730
   Dyw a'n Nev dre y versi
   my a bys dh'agan gweres.
                                      
   

   Seth, pandra yw dha negys,
   mar hir fordh dos may fynnsys?
   Lavar dhymmo vy hware.               735
                                      

   A el, my a lever dhis.
   Ow thas yw koth ha skwithys,
   ny garsa pella bywa,
                                      
   ha genev ev a'th pysis
   a leverel gwiryonedh                 740
   a'n Oyl dhodho dedhewys
   a Versi yn Dydh Diwedh.
                                      

   A-ji dhe'n yet gorr dha benn,
   hag esel vydh oll nahen,
   pypynag oll a welli.                 745
   Ha mir a bub tenewen.
   Aspi yn ta pub eghenn.
   Hwither puptra oll bysi.
                                      

   Fest yn lowen my a wra.
   Gwynn ow bys kavoes kummyas          750
   dhe wodhvos pyth vo ena,
   rag y leverel dhe'm tas.
                                      
   
   Dyw, teg a wel yw homma!
   Go-ev a gollas an wlas!
   Saw a'n wydhenn dhymm yma,           755
   hy bos syghys, marthus bras.
                                      
   Saw my a grys hy bos sygh
   ha gwrys noeth oll rag an pegh
   a beghas ow thas ha'm mamm.
   Avel olyow aga threys                760
   sygh yns oll kepar ha leys.
   Ellas pan dhybrys an tamm.
                                      

   A Seth, osa devedhys
   a-ji dhe yet paradhis,
   lavar dhymm pandr'a wels'ta.         765
                                      

   Oll an tekter a welis
   ny yll taves den y'n bys
   y leverel bynytha.
   A frut da ha flourys teg,
   menestrouthi ha kan hweg,            770
   fenten, bryght avel arghans,
   ha peder stredh vras devri
   ow resek a-dhiworti,
   orta mires mayth o hwans.
                                      
   Warnedhi yma gwydhenn                775
   ughel gans lies skorrenn,
   saw noeth oll yns heb delyow,
   hag a-dro dhedhi ruskenn
   Nyns esa, a'n bleyn dhe'n ben.
   Noeth yw oll hy skorrennow.          780
                                      
   Ha war-woeles, pan viris,
   my a welas hy gwreydhyow
   bys yn ifarn dewenys,
   yn mysk meur a dewolgow,
   ha'y branchys yn-bann tevys          785
   bys yn nev ughel golow;
   ha hi warbarth diruskys,
   keffrys ben ha barrennow.
                                      

   Hwath mir arta a-bervedh,
   hag oll ken ty a welvydh             790
   kyns es dones alena.
                                      

   Bos kummyas dhymm gwynn ow bys.
   My a dhe'n yet desempis,
   mar kallav gweles ken tra*.
                                      

   A wels'ta ken y'n tor' ma            795
   es dell esa a-gynsow?
                                      

   Unn sarf y'n wydhenn yma,
   best euthek heb falladow.
                                      

   Ke hwath tressa treveth dhi
   ha mir gwell orth an wydhenn.        800
   Mir pandr'a welli ynni,
   keffrys gwreydhyow ha skorrenn.
                                      

   Cherubyn, el Dyw a ras,
   y'n wydhenn my a welas,
   yn-bann ughel orth skorrenn,         805
   flogh byghan nowydh genys,
   hag ev yn kwethow maylys
   ha kelmys fast gans lystenn.
                                      

   Mab Dyw o neb a welsys
   avel flogh byghan maylys.            810
   Ev a bren Adam dha das
                                      
   gans y gig ha'y woes keffrys
   pan vo termyn devedhys,
   ha'th vamm hag oll an dus 'vas.
                                      
   Ev yw an Oyl a Versi                 815
   a veu dhe'th tas dedhewys.
   Dre y vernans yredi
   oll an bys a vydh selwys.
                                      

   Bennigys nevra re bi!
   A Dhyw, lemmyn gwynn ow bys          820
   godhvos gwir oll yredi.
   My a vynn mos dhiworthis.
                                      

   Kemmer tri sprus a'n aval
   a dhybris Adam dha das.
   Pan varwo, gorr i heb fall           825
   yntra y dhens ha'y daves.
   Anedha ty a welvydh
   teyr gwydhenn tevys hware,
   rag ny vyw moy es treddydh
   war-lergh dha vones dhe-dre.         830
                                      

   Bennigys re bi. Pub dydh
   my a'th wordh pur wir nevra.
   Ow thas fest lowenek vydh,
   mar skon a'n bys tremena.
                                      
                                      
   A das ker, my a welas                835
   yn paradhis fenten ras,
   ha warnedhi unn wydhenn
   hir, gans meur a skorrennow,
   hag yn kres hy barrennow
   unn flogh maylys gans lystenn.       840
                                      
                                      
   Henn yw an Oyl a Versi
   o dedhewys dhiso jy
   dhiworth an Tas Dyw a'n Nev,
   ha'n el dhymm a leveris
   pan vo treddydh tremenys             845
   ty a dhaskorr dha enev.
                                      

   Arloedh ker, dhis meur wordhyans,
   rag hir lowr yw ow bywnans.
   Kemmer dhiso ow enev.
   Gwynnvys bones dhymm fethys          850
   lavur ha dughan an bys.
   Fest pell my re'n servyas ev.
                                      
   A vab, ny dal keles mann.
   An pyth a dheu gwelys vydh.
   Galsov koth ha marthys gwann.        855
   Devedhys yw ow diwedh.
   An Tas Dyw, Arloedh a-vann,
   re'm gorro dhe gosoleth,
   ow enev ha'm korf dhe'n lann.
   Amen, pyses peub privedh.        860



                                      

   Tru, go-vy, ellas, ellas
   bos marow Adam, ow thas!
   Gans y gorf a'm dineythis.
   Kepar dell veu va dremas.
   Y'n dor my a vynn palas              865
   toll may fo ynno kudhys,
                                         
   ha'y wul hir ha down ragdho.
   Drog a alar yw dhymmo
   y ynkleudhyas mar uskis.
                                      
   
   An tri sprus yn y anow               870
   my a's gorr heb falladow
   kepar dell veu dhymm erghys.
                                      
   Bolonjedh Dyw yw hemma,
   bones gorrys an sprus ma
   pan dremenno a'n bys ma,             875
   yn y anow bos gorrys.
   An Tas a Nev sur heb fall
   a'n gwrug ev dhodho haval.
   Pan dorrasa an aval
   an Arloedh a veu serrys.             880
                                      

   Aha, Belsebuk, aha!
   Awotta unn pervers da
   lemmyn hwarvedhys.
   Awos oll roweth Adam,
   bys dhyn omma yn unn lamm            885
   ev a vydh kyrghys.
                                      

   My a gyrgh an gwas hware,
   bynytha rag growedha
   genen ni yn tewolgow.
   Belsebuk, dell y'm kyrri,            890
   fisten dihwans, gweres vy
   ow toen an plos kasadow.
                                      

   My a'th weres orth y dhoen
   dhe ifarn, kepar hag oen,
   war geyn lowarn py brathki.          895
   Awos oll dha fas ha'th son,
   genen ni y fydh dha thron
   yn poenvotter vynari.
                                      
   

   Adam, ty a veu goethus
   pan eses yn paradhis,                900
   avel harlot ow lordya
   ha rakhenna desempis,
   ni a'th teg bys gorfenn bys
   yn poenow dhe wrowedha.
                                      

   Hayl, ow arloedh, yn dha se!         905
   Otta kyrghys dhis dhe-dre
   genen ni an harlot bras,
   Adam plos a dhesevsa
   warnan konkerrya nevra.
   Lemmyn ev yw agan gwas.              910
                                      

   Ow bennath dhywgh hwi pup-prys,
   mar dha y hwrewgh ow negys
   prest yn pub le.
   Gorrewgh an fals negedhys
   gans Abel a-dhesempis                915
   dhe esedha.
                                      
  

   Drog yw genev gwruthyl den
   preshyous haval dhymm sertan.
   Rag koela orth unn venyn,
   glan ev re gollas an plas            920
   a'm leuv dheghow a wrussen.
   Pan wruga dres ow difenn,
   mes a baradhis lowen
   an el hware a'n gorras.
                                      
   Ow spyrys ny drig nevra            925
   yn korf mab-den vydh y'n bys
   ha reson yw ha praga
   rag y vos kig medhel gwrys.
   Nyns eus den orth ow servya
   len ha gwiryon, my a grys,           930
   yn oll an bys saw Noa

   ha'y wreg, ha'y fleghes keffrys.
                                      
   

   Sa'bann Noy, ow servont ker,
   deus gene' pols dhe wandra,
   ha dhiso my a lever                  935
   yntredhon taklow priva.
                                      

   A Das Dyw y'n ughelder,
   bennigys re bi nevra,
   rag genes yn pub tyller
   parys ov dhe lavurya.                940
                                      


   Noa, mar leun yw an bys
   lemmyn a sherewynsi,
                                      
   mayth yw diwedh devedhys
   ynno a gig pub huni.
   Gans pegh mar veur yw flerys         945
   na allav sparya namoy
   heb gul dial a verr spas
   war peub oll sur marnas ty.
                                      
   Rakhenna fisten, ke, gwra
   gorhel a blenkys playnys,            950
   hag ynno lies trigva.
   Roumys i a vydh gelwys.
   A-ves hag a-ji yn ta
   gans pyg bedhes stanchurys.
   Ha trihans kevelin da                955
   an lester a vydh a-hys.
                                      
   Ha hanter kans kevelin
   ynwedh ty a wra y les.
   Yn ughelder my a vynn
   deg warn ugens y vos gwrys.          960
   War-tu delergh daras ynn
   ty a wra, yw port henwys.
   Tresters dredho ty a bynn
   a-dreus rag na vo diges.
                                      

   Arloedh, kepar dell vynni,           965
   an gorhel sur my a'n gwra.
   Pyth yw an edhomm dhyn ni
   kavoes lavur a'n par na?
   A-ban vynnydh pub huni
   ladha oll a'n norvys ma              970
   saw unnsel ow thus ha my.
   ladh ni gansa maga ta.
                                      


   Noa, dre dha dhader bras
   ty a biw ow gras nevra.
                                      
   Kemmer dha wreg ha'th fleghes,       975
   ha'ga gwragedh gorr gansa.
   A bub eghenn best y'n wlas
   gorr genes dew anedha.
   A bub kinda edhen 'vas
   y'th worhel gwith dew gorra.         980
                                      
   Rag liv bras my a dhoro,
   a guttho oll an norvys,
   myns den eus y'n bys may fo
   kyns bos du an liv beudhys,
   spyrys a vywnans ynno                985
   vynytha na vo gwelys.
   Gorr, gwra dell dhyskav dhiso.
   Pan vo gwrys my a dheu dhis.
                                      
   A bub eghenn a ginda,
   gorow ha benow ynwedh,               990
   aga gorra ty a wra
   yn dha worhel a-bervedh.
   Pub maner boes y'n bys ma
   eus dhe dhybri may tylydh
   rag den ha best maga ta              995
   yn dha lester ty a'fydh.
                                      

   Arloedh kuv, dha arghadow
   y wruthyl res yw dhymmo.
   Yth av heb ynniadow
   dhe wonis a-dro dhodho.             1000
                                      
   

   Hedh ow boel dhymmo toeth da,
   ow tharder ha'm mortholow.
                                      
   my a vynn mos alemma
   dhe wruthyl ow negysyow.
                                      

   Mester, yn skon my a wra.           1005
   Dhe'n Tas a Nev karadow
   pub ober oll y'n bys ma
   a wren re bo plegadow.
                                      
   

   A Dhyw ker, ass o'ma skwith
   prennyer derow ow treghi.           1010
   Vythkweyth powes my ny'm bydh.
   Mar vrew yw ow eseli.
   Gwynnvys a kwellen an jydh
   may feu erghys dhymm hedhi.
   Arloedh, warnas tregeredh.          1015
   Go-ev a wra dha serri.
                                      
   

   Lemmyn, Noy, y'th worhel ke,
   ty hag oll meni dha ji.
   Drefenn leun ty dhe'm servya
   ow kres a'fydh bynari.              1020
   A bub best kemmer hware
   gorow ha benow devri.
   Oll a'n ydhyn ow neyja,
   gwith kopel may kemmerri,
                                      
   anedha dhe sawya has,               1025
   rag seythun wosa hemma
   dew ugens dydh my a as
   glaw dhe goedha a-wartha.
   Keniver den eus y'n wlas,
   na tra y'n bys ow pywa,             1030
                                      
   saw unnsel ty ha'th fleghes
   gans liv y hwrav dhe ladha.
                                      

   A Das, bennigys dell os,
   dha arghadow my a wra.
   My a vynn alemma mos                1035
   dhe'm gwreg ha'm fleghes totta.
                                      
   
   A bries heb falladow,
   mebyon ha myrghes keffrys,
   dre vodh an Tas karadow
   yma gorhel krev ord'nys.            1040
   Fistenyn fast bys dhodho;
   rag y teu liv war an bys
   may fo pub den oll ynno,
   ha pub best warbarth beudhys.
                                      

   A vester ker, my a wra              1045
   puptra kepar dell vynni.
   Deun oll dhe'n gorhel toeth da
   gans liv na wrellen beudhi.
                                      

   Dell yw gorhemmynnys dhyn,
   my a's gorr bys y'n gorhel,         1050
   keffrys bestes hag ydhyn;
   ha Ham deges boes heb fall.
                                      

   Otta saw boes war ow heyn;
   Yafet deges sawgh arall;
   awos an Tas fistenyn;               1055
   rag own nammnag ov pur dhall.
                                      

   Yma gene' unn begh da,
   goera hag ys kemmyskys.
   Oll dhe'n bestes eus omma
   a gyv boes lowr dewdhek mis.        1060
                                      
   

   Yn Hanow an Tas gwella,
   deun a-bervedh desempis.
   Agan gorhel a-wartha
   gans glaw ev a vydh kudhys.
   Mergh, gwarthek, mogh ha deves      1065
   drewgh a-bervedh desempis;
   saw an ydhyn bennigys,
   i a neyj kwykk hag uskis.
   A Das, dell on dha weythres
   a boll hag a leys formys,           1070
   bydh dhyn ni nerth ha gweres,
   rag warnas prest ni a bys.
                                      

   My a vynn lemmyn tyldya
   gwartha an gorhel gans kweth,
   ha henna a wra gwitha               1075
   na dheffo glaw a-bervedh.
                                      

   Yn Hanow Dyw dh'y lawa,
   ti, py ni a'gan bydh meth.
   Yma ow tegynsywa
   hager gowas, war ow fydh.           1080
                                      

   Otta kowas pur ahas.
   Ny's perth den mara pes pell;
   a-rond an dor stremys bras
   ow tewraga gans meur nell.
                                      

   Dre ras a'n nev, hag a'n Tas,       1085
   ni a's feth, kyn fo meur fell.
   Agan gorhel re neyjas.
   Re'n sawyo, Arloedh ughel.
                                      
                                      

   Marow yw puptra esa
   spyrys a vywnans ynno.              1090
   My a worhemmynn hware
   dhe'n glaw namoy na wrello.
   An liv-woeth gwres omdenna.
   My a gommond skon dhodho;
   dh'y dyller kyns es arta            1095
   Noa gonis may hallo.

                                      

   Gallas an glaw dhe-ves glan,
   ha'n dowr my a grys basyes.
   Da yw yn-mes dyllo bran
   mars eus dor sygh war an bys.       1100
                                      

   My a's dyllo ahanan.
   Ny dheu arta, my a grys.
   Mar kyv karynyas sertan
   warnedha y trig pup-prys
                                      

   Gwir dhymm ty a dherivas            1105
   an varghvran na dhehwella.
   Yma war garynyas bras
   ow tybri fest dibyta.
   An golomm glas hy lagas,
   yn-mes gwra hy delivra.             1110
   Lella edhen ren ow thas
   leverel ny wonn ple fo.
                                      

   My a wra hy delivra
   hware, a das karadow,
   ha hi a wra aspia                   1115
   mars eus dor sygh yn neb pow.
                                      

   Hy delivra my a wra
   yn-mes yn Hanow an Tas.
   Lemmyn ke, aspi yn ta
   mars eus tir sygh yn neb gwlas.     1120
                                      
   

   Devedhys yw, hag yma
   yn hy min branch oliv glas.
   Hy hemmeres my a wra
   a-ji dhe'n gorhel toeth bras.
                                      

   An Tas Dyw re bo gordhyes.          1125
   Synsys meur on dh'y gara.
                                      
   Nans yw an livow basyes
   pan eus gwydh ow tesygha.
   Ow mebyon, my a'gas pys,
   yn-mes hwath dyllewgh tressa.       1130
   Mar kyv tir sygh my a grys
   dhyn ni ny dhehwel arta.
                                      

   Kepar dell vynni, a das,
   my a wra dha arghadow.
   Kolomm hweg glas hy lagas,          1135
   ke, neyj a-ugh lies pow.
   Tir sygh yn gwel nag yn pras,
   mar kevydh yn hwir heb wow,
   ynno gwith yn ta hwilas
   boes dhe'th li ha dhe'th kinyow.    1140
                                      

   Naneyl ogas nag yn pell
   ny's gwelav ow terneyja.
   Hi re gavas diogel
   dor desyghys yn neb le.
                                      

   Yn Hanow an Tas ughel,              1145
   an gorhel gwren diskudha.
   Bos sygh ha teg an awel,
   dhe Dhyw y koedh dhyn grassa.
                                      
   
   Gordhyans ha gras dhis, a Das.
   desyghys yw an norvys.              1150
   nyns eus yn gwel nag yn pras
   tus vyw saw ni, my a grys.
                                      

   Gwres Dyw y vodh ha'y vynnas,
   pypynag vo yn y vrys.
   Pur wir y alloes yw bras,           1155
   yn nev hag yn tir keffrys.
                                      
   

   Noy, my a worhemmynn dhis,
   ke yn-mes a'th worhel skon,
   dha wreg ha'th fleghes; keffrys
   ydhyn, bestes ha pryvyon,           1160
   kressyewgh, kollenwewgh an bys
   avel kyns; kettep mab bronn.
   Rag may fewgh hwi sostenys,
   ewgh, dhe wonis gwel ha tonn.
                                      

   Dha volonjedh yn pub le,            1165
   Arloedh ughel, my a wra.
   Yn-mes a'n gorhel hware
   my ha'm gwreg ha'm fleghes a.
   Yn enor Dyw dh'y lawa
   gwren unn alter deg ha da,          1170
   may hyllyn sakrifia
   dhodho war an keth honna.
                                      

   Yn dehwelans peghadow
   gul alter sur da via,
   ha dhodho agan lodhnow              1175
   warnedhi sakrifia.
                                      

   Tekka alter yn neb pow
   ny allsa den aspia
   es dell eus genen heb wow,
   dres an Mont Kalvaria.              1180
                                      
   

   Dega oll agan ydhyn,
   bestes ynwedh maga ta,
   warnedhi my a offrynn
   yn gordhyans dhe'n Tas gwella.
                                      

   Bugh offrynna my a vynn             1185
   hware war an alter na.
   Y ras re dhannvonno dhyn
   an Tas Dyw a wrug puptra.
                                      

   Kolomm genev vy yma.
   Yn enor Dyw my a wra                1190
   war an alter hy gorra.
                                      

   Fesont onan fat ha da
   dhe'n Tas Dyw a'n Nev gwella
   my a offrynn heb lettya.
                                      

   Goedh deg skon my a offrynn         1195
   dhe Dhyw war benn ow dewlin,
   hag a's gorr war y alter.
                                      

   Dyw, y tal dhywgh oll henna.
   My a offrynn mallart da
   yn gordhyans dhe'n Tas Dyw ker.     1200
                                      

   Dhe'n Tas Dyw yn meur enor
   war y alter my a worr
   grugyer teg hag ahwesydh.
                                      
   Yn enor dhodho heb fall
   my a offrynn skon, arall,           1205
   ha chapon da, war ow fydh.
                                      
   

   Noy, rag kerensa orthis,
   my ny gemmerav nevra
   tromm dial war oll an bys,
   na dre dhial peub ladha.            1210
   Kressyewgh, kollenwewgh keffrys
   an norvys a dus arta.
   War ydhyn, bestes, pup-prys
   galloes a'fydh warnedha.
                                      
   Keniver best eus yn tir,            1215
   ydhyn ha puskes keffrys,
   yw gostyth dhywgh yn pur wir,
   hag y vos dhywgh ordenys.
   Na dhybrewgh, my a ervir,
   kig gans goes bys worfenn bys.      1220
   Ewgh, gonedhewgh termyn hir.
   Powes ny'gas bydh nep-prys.
                                      

   Pandr'a amont dhyn gonis
   mar serrydh orth den heb wow?
   Pan vo oll dhyn lavuryes,           1225
   agan hwel a vydh mothow.
   Dre dromm dhial war an bys
   ty a wra peub oll marow.
   Mar dha yw genev a vrys
   merwel kyns dos drog ankow.         1230
                                      

   Noy, rag kerensa orthis,
   my a wra dhis ambos da.
                                      
   leun dhial war oll an bys
   ny gemmerav vynytha.
                                      

   Ambosow orth trygher gwrys          1235
   anedha nyns eus lagha.
   Dre sorr kyn fens i terrys,
   dhe skonya my ny allav.
                                      

   My ny dorrav bys vykken
   an akord eus lemmyn gwrys           1240
   yntra my ha linyeth den.
   Bys vynytha ev a bes.
   Yn rekord, yw tokyn len,
   ow gwarak a vydh settyes
   yn-bann yn kres an ebrenn           1245
   na allo bones terrys.
                                      
   Honna a vydh tokyn da
   a'n akord eus gwrys heb fall.
   Kyn fynniv war an bys ma
   tewlel venjans na dial,             1250
   my a vir skon orth honna,
   hag a'n akord a vydh kov.
   Gans liv ny wrav bynytha
   ladha an dus wyls na dov.
                                      
   

   Arloedh, dell os dres puptra,       1255
   dha worhemmynn a vydh gwrys.
   Mos dhe wonis my a wra,
   ha'm gwreg ha'm fleghes keffrys.
                                      
                                      

   My a vynn mos dhe'n templa
   ha Dyw ena y wordhya                1260
   kepar dell goedh dhymmo vy.
   Ev yw Arloedh Nev ha'n bys,
   ha henna sur my a grys
   a leun golonn pur dhevri.
                                      

   Abram, Abram, fistena               1265
   gwra, ha deus dhymmo hware,
   rag kollenwel bodh ow brys.
   Res yw dhiso lavurya
   unn pols byghan alemma,
   dell lavarav pur wir dhis.          1270
                                      

   Devedhys ov - dhe'th volonjedh.
   Arloedh, porth kov - yn Dydh Diwedh,
   a'm enev vy.
   Lavar dhymmo - pandr'a wra'ma?
   Y'n gwrav ytho, - skon y'n tor' ma  1275
   yn pur dhevri.
                                      

   Ow bolonjedh mar mynnydh
   y gollenwel heb lett vydh,
   dha vab Ysak a gerydh
   y offrynna res yw dhis              1280
   war venydh a dhiskwedhav
   dhiso jy. Dell lavarav,
   a'n kovadh bydh ny asav,
   mar kwredh dhymm an sakrifis.
                                      

   Arloedh ker, an sakrifis            1285
   a vydh gwrys orth bodh dha vrys.
   Ow mab Ysak offrynnys
   ev a vydh war an menydh.
   My a'n gorr war an alter,
   hag a'n lesk gans tan-prennyer.     1290
   Ny skonyav yn neb maner
   a wul oll dha volonjedh.
                                      
   Ow mab Ysak, dhymm y res
   dhe Dhyw gwruthyl sakrifis,
   dell yw Arloedh bys ha nev.         1295
   Kemmer dhymmo begh keunys.
   Gans lovan bedhes strothys,
   ha war dha geyn dog eev.
                                      

   Otta omma begh keunys,
   ha fast ev genev kelmys             1300
   pur wir, a das.
   Deun alemma desempis
   bys y'n menydh yw ord'nys
   gans Dyw a ras.
                                      

   Tan ha kledha - yma gene            1305
   lemmyn parys.
   Deun alemma - rag offrynna
   an sakrifis.
                                      

   Ow thas evy - marth yn tevri
   eus dhymm lemmyn.                   1310
                                      

   Ow mab kerra - pandr'a vynn'ta
   orthiv govynn?
                                      

   Otta omma yn sertan
   prennyer genev dhe wul tan
   degys a-dre.                        1315
   Ple'ma an offrynn, a das,
   a vydh leskys dhe Dhyw ras
   rag y wordhya?
                                      

   Dyw a dhannvon dhyn a'n nev
   herwydh y volonjedh ev.             1320
   Ow mab, sertan y fydh gwrys.
   My a vynn war an alter
   gorra lemmyn an prennyer
   rag leski an sakrifis.
                                      
   My a lever ow mab dhis,             1325
   Dyw dhymmo vy a erghis
   may fi tejy offrynnys
   dhodho ev war an alter.
                                      

   Y volonjedh mars ywa
   y offendya ny vynna'.               1330
   Kyn fen marow y'n tor' ma
   an mernans my a'n kemmer.
                                      

   Ke yn-bann war an keunys,
   hag ena growedh a-hys,
   may hylli bones leskys.             1335
   A vab hweg, yth ov keudhys,
   ow holonn yw marthys klav.
   Dhiso jy dell lavarav
   offendya Dyw ny vynnav,
   awos denvydh war an bys.            1340
                                      

   Bydh lemmyn a gonfort da.
   Pan yw bodh Dyw yndella,
   y gemmeres my a wra
   an mernans sertan warnav.
   A das hwegoll karadow,              1345
   ow diwleuv kolm ha'm garrow.
   Gans lovan, fast kolmennow
   na allen sevel a'm sav.
                                      
   Mar pydhav kelmys lemmyn-
   offens vydh oll er dha bynn.        1350
   Pan glywviv vy an tan tynn
   parhap y hwrussen fia.
   A das ker oll karadow,
   ow faynys a vydh garow
   kyn' bos leskys dhe lusow.          1355
   A Dhyw, gorwith a'm ena.
                                      

   A ow mab ker - na borth ahwer,
   Dyw a'th weres.
   Ev, Dyw a ras - a'n kovadh ny as
   termyn vydh nes.                    1360
   Lemmyn yn hast - my a'th kelm fast.
   A verr dermyn,
   Gans ow kledha - sur dha ladha
   skon my a vynn.
                                      

   Abram, Abram, skon goslow           1365
   lemmyn orth ow lavarow
   a vynnav derivas dhis.
                                      

   Piw os a gews mar ughel?
   Lavar dhymmo diogel,
   dell y'm kyrri, my a'th pys.        1370
                                      

   Abram, my a lever dhis.
   El a'n nev ov, dannvenys
   rag gwitha na ve ledhys
   dha vab Ysak yw dha joy.
   Yn pur wir Dyw a aswonn             1375
   bolonjedh oll dha golonn.
   Rakhenna omdenn yn skon
   a-dhiworto ev devri.
                                      

   A Dhyw ker, re bi gordhys
   Bos ow mab dhymmo sawyes.           1380
   Ow holonn yw sur yaghhes.
   Nyns eus Arloedh vydh saw ty.
   Yn gordhyans dhodho omma,
   offrynna an keth mols ma
   yn le Ysak y('n) settya'            1385
   war an alter dhe leski.
                                      

   Tan y'n keunys - gorrav uskis.
   Hwytha a wrav.
   A Dhyw a'n Nev - klyw agan lev
   dell y'th pysav.                    1390
                                      

   An sakrifis - dhe Dhyw yw gwrys,
   Deun ni dhe-dre.
   Ow mab Ysak - skon deus yn-rag.
   Gwra ow sywya.
                                      
   

   Yma marth dhymm a unn dra           1395
   a'n pyth lemmyn a welav.
   An bos nos dewi a wra,
   saw nyns usi ow leski.
                                      
   My a vynn mos dhe vires,
   hag a wodhvydh kyns 'dennas         1400
   a-dhiworto oll an kas.
   Tra astranj yw dhymmo vy.
                                      

   Moyses, Moyses, sav ena.
   Na nes, na dheus na fella,
   rag ny vynnav. Dhiworthis           1405
   di'sk dha 'skisyow kwykk dhe-ves.
   Sevel war dir bennigys
   a wredh, dell lavarav dhis.
                                      
   Ha my yw Dyw dha dasow,
   Abram, Ysak sur heb wow,            1410
   ha Yakob ynwedh keffrys.
                                      

   Ny allav mires y'th fas
   rag golowder. Ny'm beus gras
   a hwithra warnas unn prys.
                                      

   Yn Ejyp hwyrvys yw kas.             1415
   Ow fobel vy grevys bras
   gans Faro yw milligys,
   ymons dhymmo ow kria,
   rag an lavur eus dhedha.
   Vydh ny yllons omweres.             1420
                                      
   Res yw dhis mones ytho,
   bys yn Ejyp dhe Faro,
   ha lavar my dh'y warnya
   vydh na wrello kompressa
   ow thus eus trigys ena,             1425
   rag dout meschyf dhe goedha.
                                      
   Ty a wra wosa hemma
   gorra an dus alena,
   bys yn tiredh a dhinwa
   lanwes leth ha mel keffrys.         1430
   Ny vynnav orta bones
   na pell ena yn dises.
   Dell lavarav dhis, Moyses,
   war dha lergh bedhens rewlys.
                                      

   Arloedh, ny vynnons krysi,          1435
   na klywes ow voys evy,
   awos my dhe gows dhedha,
   ha tus vyghan ha tus vras.
   Ny wrug Dyw dhymm diskwedhes
   vydh. Ny'n krysons ev nevra.        1440
                                      

   Kows er dha fydh - a verr dermyn.
   Pandr'a synsydh - y'th leuv lemmyn?
   Lavar, Moyses.
                                      

   Gwelenn a brenn - a wrav synsi.
   Ty yw Chyften - ha Dyw dhyn ni,     1445
   leun my a grys.
                                      

   Towl an welenn - oll yn tien,
   dhe'n dor uskis.
   Ty a welvydh - sur yn perfeyth
   merkyl teg gwrys.                   1450
                                      

   A Dhyw a ras - Serpont yw hi,
   euth hy gweles - Own a'm beus vy.
   Krena a wrav.
                                      

   An lost kemmer - dhedhi yn-bann
   y'th torn heb ger - Syns dha honan, 1455
   dhis lavarav.
                                      

   A Arloedh ker - my a'n kemmer
   yn-bann hware.
   An welenn ma - yn hy hinda
   treylyas arta!                      1460
                                      

   Gwith an welenn ma yn ta,
   ha denvydh drog dhis ny wra,
   ha'm gras a rov lemmyn dhis.
   Hedra vo yn dha herwydh
   fethys nevra ny vydhydh             1465
   gans tebeles war an bys.
                                      
   Na borth own vydh, na vydh trist,
   rag my a vydh genes prest,
   orth dha weres yn pub le.
   Ke alemma desempis                  1470
   ha gwra oll dell leveris,
   ha gras dhiso my a re.
                                      
   Dhe Ejyp yth av uskis,
   rag kollenwel bodh dha vrys,
   Arloedh a ras.                      1475
   Gwynn y vys pan veu genys
   a allo gul dhis servis.
   A'y gov ny'n gas.
  

   A ty dhen, myghtern Faro,
   Dyw a'm dannvonas dhiso             1480
   dhe wovynn prag yw genes
   punshya y dus mar gales,
   eus trigys a-ji dhe'th wlas.
   Ahanas marth a'n jeves.
                                      

   A! Pyth yw an keth dyw na           1485
   may res dhymmo y'n tor' ma
   a glywes oll y voys ev?
   Y aswonn sertan ny wrav.
   Pobel Ysrael ny asav
   na's gorren i dhe hwel krev.        1490
                                      

   A! Dhiso Dyw a erghis
   may fe y dus oll gesys
   dhe wul dhodho sakrifis,
   dell yw ev galloesek bras.
   Mara kwredh aga lettya              1495
   na allons len y servya,
   my a lever y'n tor' ma
   venjans krev a goedh warnas.
                                      

   Out warnowgh, a dhew adla!
   Pandr'a wrewgh ow repreva,          1500
   ha my omma yn ow hel?
   I a vydh gweythys kales
   hedra vons i yn ow gwlas,
   rag nyns owgh ma's dew lorel.
                                      

   A ny vynn'ta obaya                  1505
   dhe Dhyw a wrug dha formya
   hag a formyas nev ha'n bys?
   Res yw dhis ynno krysi,
   ha leun fydhya yn tevri,
   boken ny vydhydh selwys.            1510
                                      

   Ty a hevel muskegys,
   hag yn gokkineth gyllys.
   Awos an dyw a gewsydh,
   y bobel ny vydh sparyes.
   Isel y fydhons gweythys             1515
   keffrys yn nos hag yn jydh.
                                      
   ha my a with hardh na fe
   denvydh oll, sur, anedha
   dhe wul dhe dhyw sakrifis.
   Mar kwra, godhvedhys mar pydh,      1520
   yn skon diswrys ev a vydh,
   ha dhe'n mernans kott gorrys.
                                      

   Ny vynnydh klywes Dyw ker,
   lemmyn mos dhe'n kaletter.
   Dha golonn yw kales bras.           1525
   Mar ny wredh omamendya,
   ev a wra tynn dha bunshya,
   may leverri, "Ogh, ellas!"
                                      

   Out warnas, harlot penn-koeg!
   Skon yn-mes kwykk a'm golok      1530

   na drig y'm kour.
   Mara'th kavav, re Yovyn,
   y'th ladhav kyns es myttin
   a'm diwleuv sur.
                                      

   Vydh ny vynn an keth den ma         1535
   treylya dhe Dhyw a-wartha,
   awos lavar leverys.
                                      

   Ny yllyn travydh dhodho.
   Meschyf a goedh warnodho
   yn sertan hag a verr spas.          1540
                                      

   Lowena dhe flour an bys!
   Yma kas bras hwarvedhys
   ha koedhys war dha bobel.
   Ny yllons bos niverys
   an tus yw marow ywis.               1545
   Nyns yw plesys Dyw Ysrael.
                                      

   Out, out, out, ellas, ellas!
   Bos hwarvedhys yn ow gwlas
   meschyf a'n par ma koedhys.
   Lavar dhymmo kyns mones,            1550
   py tyller yma Moyses,
   ha py kost yma trigys.
                                      

   Yn mysk fleghes Ysrael,
   dyski lagha Dyw ughel
   a wra dhedha dydh ha nos.           1555
   Yma ow kul sakrifis,
   ha'y bobel ev kekeffrys,
   dhe'n keth Dyw na gans meur dros.
                                      
   An dowr ha'n ys yw posnys,
   mayth ens meur a dus dyswrys        1560
   ha bestes sertan y'th wlas.
   Nyns yw aga Dyw plesys
   genes jy pan os punshys,
   ty ha'th pobel, mar gales.
                                      

   Ellas, lemmyn pandr'a wrav?         1565
   Konsler jentyl, y'th pysav
   a ri dhymmo kusul dha.
   Ow holonn yw klav marthys
   bos drog a'n par ma koedhys
   yn ow gwlaskor y'n tor' ma.         1570
                                      

   Mar mynnydh bones yn es,
   res yw dhis gorra Moyses,
   Aron, a'th wlaskor yn-mes,
   ha'ga fobel oll gansa.
   An benynes ha'n fleghes             1575
   bedhens yn-mes eksilys,
   na dheffo onan y'n bys
   dhe driga omma nevra.
                                      

   Ow bennath dhis, Konseler.
   Gul war dha lergh heb danjer        1580
   mynnav yn skon.
                                      
   Pur wir my a vynn mones
   dhe gewsel sur orth Moyses,
   ynwedh Aron.
                                      
   Moyses, my a gommond dhis,          1585
   ha dhe Aron kekeffrys,
   mayth yllowgh yn-mes a'm gwlas,
   tus, benynes ha fleghes.
   Omma ny vydhons gesys,
   dell lavarav dhywgh an kas.         1590
                                      
   Pub den oll degens ganso
   y byth, an myns a allo,
   war aga heyn fardellow.
   Mysk ow fobel ny vynnav
   na fella agas godhav.               1595
   Ewgh alemma dhe gen pow.
                                      

   Ny vynnydh dhe bobel Dyw
   gasa kres dhyn yn neb tu
   awos triga y'n pow ma.
   Ty a vydh punshys pur dynn          1600
   rag dha dhrog a verr dermyn
   gans Arloedh Nev a-wartha.
                                      

   Res yw mos mes a'n wlas ma.
   Nyns eus triga na fella,
   dell hevel dhyn ni, omma.           1605
   Ny vydhyn gesys yn kres.
                                      

   A Dhyw a Nev, dha bysi
   a leun golonn, gweres ni,
   nag y'n be ni vileni
   gans Faro yw milligys.              1610
                                      
                                      

                          Tus, benynes ha fleghes,
                            ymons omma devedhys,
                          ha'ga pyth degys gansa,
                         moy es kansvil yn nomber.
                  I a dremen heb danjer               1615
                          usi Dyw ker ow kordhya.
                                      

                        Genev yma - fardell pur dha
                              war ow heyn sur.
                       A Dhyw a Nev - klyw agan lev,
                  gwith ni y'th kur.                  1620
                                      

                      Dhe Arloedh Nev yth owgh drudh.
                        Deun alemma dhe'n Mor Rudh,
                          tus, benynes ha fleghes,
                         dhe'n tiredh a dhedhewadow
                  yw res gans Dyw karadow             1625
                         dhyn, ena rag vos trigys.
                                      

                          Gallas Moyses ha'y bobel
                       mes a'm gwlas. Hi yw dhe well
                           yn pur wir war ow ena.
                  My a vynn aga sywya,                1630
                           ha warbarth aga ladha
                        kyns my dhe dreylya dhe-dre.
                                      

                          Bysi yw dhywgh fistena,
                           kyns es i dhe dremena
                  an Mor Rudh sur.                    1635
                                      
                          Ymons a-rag pell gyllys,
                         dell lavarav an gwir dhis.
                              Lemmyn bydh fur.
                                      

                          Deun alemma, marghogyon,
                  keffrys ynwedh skwieryon.           1640
                          War aga lergh fistenyn.
                            My a vynn aga ladha.
                           Ny vynnav onan sparya.
                         Marow vydhons kyns vyttin.
                                      

                  Moyses, dhiso lavarav,              1645
                         ty a gammwrug y'n tor' ma,
                            mes a Ejyp agan dri.
                           Vydh ny yllyn tremena
                           an mor ma, war ow ena.
                  Nyns eus trumach vydh dhyn ni.      1650
                                      

                           Ow tos yma syrr Faro,
                        hag ost bras pur wir ganso.
                        dell lavarav dhywgh hwyhwi.
                        Ellas, lemmyn pandr'a wren?
                  Marow vydhyn kettep penn.           1655
                         Nyns eus skapya dhyn nyni.
                                      

                         Na dhiskrysewgh Dyw a Nev,
                          rag ev a glyw agas lev.
                       Gwrewgh hwi trestya yn y ras.
                  Dell lavarav vy dhy'hwi,            1660
                           ev a omladh ragon ni.
                        Gesewgh dhe-ves krodhvolas.
                                      

                         Dyw a erghis dhis, Moyses,
                           dha welenn hy hemmeres
                  ha gweskel an mor gensi.            1665
                            An dowr a iger a-les
                          may hylli yn ta kerdhes,
                         ty ha'th pobel oll dredhi.
                                      

                       Gordhyans dhis, a Dhyw a ras,
                  pan dhannvensys dha gannas          1670
                          rag Faro dh'agan gwitha.
                         Lavarav dhywgh a dus vas,
                         kekeffrys byghan ha bras,
                        lemmyn gwrewgh oll ow sywya.
                                      
                  Yn hanow Dyw, ty vor glan,          1675
                       my a'th wysk gans ow gwelenn.
                         igor a-les fordh dhyn ni,
                        may hyllyn mos dhe'n tiredh
                        yw ord'nys dhyn yn perfeyth
                  gans Arloedh Nev yn tevri.          1680
                                      

                        Dell lavarav, arloedh, dhis,
                           yma Moyses pell gyllys
                        y'n mor, dell hevel dhymmo,
                         a-rag dihwans ow kerdhes,
                  an dowr ow fyski a-les              1685
                          pub eur oll a-dheragdho.
                                      

                            Oll y bobel, ymons i
                           orth y sywya pub huni
                          ha'n mor a bub tu dhedha
                                      
                  ow sevel avel diw fos.              1690
                         Gwithys yns a-ji dhe glos,
                       ny's beudh dowr sertan nevra.
                                      

                            My a vynn aga sywya,
                          dhe'n mernans aga gorra,
                  kekeffrys byghan ha bras.           1695
                           Ny vynnav sertan gasa
                           onan vydh oll dhe vywa
                           pynag a hwarvo an kas.
                                      
                         Out, go-vy, ellas, ellas!
                  Koedhys warnan an mor bras,         1700
                          ni a vydh kowal beudhys.
                          Dyw Moyses a wrug hemma.
                          Nyns eus bywa na fella,
                         Yth on warbarth meschyvys.
                                      

                  Ellas, go-vy - beudhys on ni.       1705
                              Ny wren skapya.
                      Meschyf lemmyn - koedhys orthyn.
                               Nyns eus bywa.
                                      
                                      

                         My a vynn gwruthyl kastell
                  ha drehevel dhymm ostel,            1710
                           ynno jammes rag triga.
                           A-ban yw myghtern Faro
                        beudhys, ha'y ost oll ganso,
                         ni a'n bydh kres dhe vywa.
                                      

                  Moyses hweg, ni a dhreha'           1715
                         ragon chi pols dhe wonis,
                                      
                          rag ni a yll gul skovva,
                          ow kortos bos goskeusys.
                                      

                             Awott omma onan da
                  ragon ordenys parys.                1720
                           Lemmyn agan soena gwra
                          kyns es bones annedhys.
                                      

                         Bennath an Tas re'gas bo,
                        hag ev prest re'gas gwittho
                  vynytha yn kosoleth,                1725
                      ha'y ras dhywgh hwi re wronttyo,
                          nevra dhe blegya dhodho,
                        y'n dalleth hag y'n diwedh.
                                      
                         My a wel teyr gwelenn gay.
                  Ny welis tekka, re'm fay,           1730
                        bythkweyth a-ban veuv genys.
                         Yn gwirder an teyr gwelenn
                          yw diskwedhyans ha tokyn
                        a'n tri ferson y'n Drynses.
                                      
                  My a vynn aga threghi,              1735
                           pypynag oll a hwarvo,
                         ha'ga doen genev y'n chi,
                      gordhyans dhe'n Tas Dyw may fo.
                                      

                          Bennigys yw an gwel ma,
                  pan eus sawor sur mar dha           1740
                             ow tevos anedha i.
                           A losowys oll a'n bys
                        mar hweg smylling my a grys
                          ny dheuth e bys vynari.
                                      

                  Bennigys re bo an Tas,              1745
                          a vynnas diskwedhes dhyn
                           gwelynni a gemmys ras,
                          leun a vertu pub termyn.
                          Dhiworta ma'gan bo gras,
                  aga maylya my a vynn,               1750
                          gans meur a reowta bras,
                          yn sendal hag yn owrlin.
                                      

                         Go-vy bydh pan veuv genys,
                         a dorr ow mamm dineythys,
                  na vythkweyth pan dhenis bronn.     1755
                         Gans nader yth ov gwenys,
                          hag oll warbarth venimys
                       a fin ow throes dhe'n golonn.
                                      

                          Mar mynnydh krysi sertan
                  nag eus Dyw lemmyn onan             1760
                           a goedhvo ynno krysi,
                       ty a saw a'n troes dhe'n penn
                         dre vertu an teyr gwelenn
                         mar skon dhedha dell ymmi.
                                      

                  My a grys yn Dyw an Tas             1765
                          hag a'th pys yn cheryta,
                         Moyses, dell os'a den mas,
                           ow sawya dre dha byta.
                                      

                            Amm dhedha desempis,
                  yn hanow an Tas an Nev.             1770
                                      
                         Tri ferson unn Dyw henwys,
                          ha sur y leha dha grev.
                                      

                        A Dhyw, lemmyn gwynn ow bys!
                          Sur a-ban y'm sawyas ev
                  y wordhya y telledh dhis,           1775
                        mar uskis pan glyw dha lev.
                                  

                        Ellas, Moyses, ogh tru, tru.
                        Shyndyes ov gans kroenek du,
                          ha hwythys gans y venim,
                  ow koska yn hons y'n hal.           1780
                        Leskys ov a'n kil dhe'n tal.
                          Yn cheryta gweres dhymm.
                                      

                         Dyw a Nev a glyw dha lev,
                        saw gwith may hwrylli krysi
                  lemmyn y'n Tas a wrug nev,          1785
                         tir ha mor, ha den a bri.
                                      

                         Pur wir mar leha ow grev,
                           my a'n afydh dhiso jy,
                           ken arloedh agesso ev
                  ny'n gordhyav bys vynari.           1790
                                      

                         Amm lemmyn dhe'n gwelynni,
                          a-barth an Tas bennigys,
                             hag i a wra yredi
                         a bub kleves dhis yeghes.
                                      

                  Arloedh, bennigys re bi,            1795
                          dell osa Dyw heb peghes.
                             Sawyes yw ow eseli
                         oll a'n venim ha'm kleves.
                                      

                        Moyses, mars os profoes lel,
                  res yw dhiso diogel                 1800
                          ri dowr dhyn ni dhe eva.
                         Mar ny wredh heb falladow
                          meur a'n bobel a verow,
                            ha henna dihedh via.
                                      

                  An Tas a'n Nev dre y ras            1805
                       a dhannvon dhywgh agas hwans.
                         Rag y servons yn neb plas
                        ny's tevydh fowt a gyfyans.
                                      

                          Dha Dhyw plos tejy ny re
                  naneyl dhyn boes na diwes.          1810
                           Rakhenna dhis my a de
                          gordhya Yovyn bennigys.
                                      

                          Aron hweg, pyth a gusul
                        a redh dhymm orth an vresel
                  a son an debel bobel?               1815
                         Rag diwes mar ny's tevydh
                          yn sertan i a dreylvydh,
                          hag a wordh dywow debel.
                                      

                           My a lever, ow broder,
                  ni a vynn mos dhe bysi              1820
                         hware war an Arloedh ker,
                           dell ywa leun a versi,
                          may rollo yn neb tyller
                           dowr dhe eva dhedha i,
                  na allons yn neb maner              1825
                         kavoes ken dhe dhiskrysi.
                                      

                         A vroder, ow bennath dhis,
                         rag dha gusul yw pur dha.
                        Gweres dihwans, my a'th pys,
                  ow fysadow dres puptra.             1830
                          A Das Dyw, y'th wolowys,
                          klyw galow an bobel ma.
                          Dowr may fens i disyghys
                         a vywnans ri dhedha gwra,
                                      


                na allons kavoes cheson          1835
                        dhe wruthyl krodhvol na son
                          warnas, a Das bennigys,
                         mes pan vons disyghys glan
                           i a dhenagh yn sertan
                  aga dywow villigys.                 1840
                                      

                         Moyses, kemmer dha welenn,
                          ha ty ha'th vroder Aron,
                           a-rag an debel bobel.
                        Gwask gensi diwweyth an men,
                  hag y res gover fenten,             1845
                        mar terrydh dhodho heb fall,
                                      
                          may hallo tus ha bestes
                           ha myns a vynno, eva,
                           may hwello an debeles
                  ow gweres menowgh dhedha.           1850
                                      

                          A Das Dyw ker bennigys,
                          ny yllir re dha wordhya,
                        rag pub eur oll dha weythres
                          yw da, ha mur dha byta.
                  A bur fals dhiskryjygyon,           1855
                            tebel agas manerow,
                         na grysowgh a leun golonn
                         bos an Tas Dyw heb parow,
                                      
                           pan yllyn ni yntredhon
                  dri dowr a'n men flynt garow        1860
                          dre gras an Tas a-ughon,
                           gwir Dhyw yn y oberow.
                                      
                                      
                                      

                         Moyses, sur my re beghas,
                             hag a henna a elow
                  mersi war Dyw agan Tas,             1865
                          may haffo a'n peghosow.
                                      

                         Rag na wordhsys ow hanow,
                           ha rag an fleghesigow
                           a Ysrael diskryjygyon,
                  ny's gorrydh heb falladow           1870
                          dhe'n tir a dhedhewadow,
                           ty na dha vroder Aron.
                                      

                        Ow Arloedh ker, kuv kolonn,
                         piw ytho a's hembronk dhi
                  mar ny wrav vy nag Aron             1875
                             aga ledya vynari?
                                      

                          Hwath oll bywa i a wra,
                           nyns a denvydh vynytha
                       a'n keth re na dhe'n tir sans,
                  marnas Kaleb ha Yoshua,             1880
                          rag i dhe vynnas gordhya
                        fals dhywow erbynn kryjyans.
                                      

                           My a woer yn ta lemmyn
                          na'm beus bywa na fella.
                  Devedhys yw ow thermyn              1885
                        a'm bywnans sur y'n bys ma.
                          Mos dhe blansa my a vynn
                        y'n dor an teyr gwelenn ma.
                          Go ev neb a wordh Yovyn
                  ha serri Dyw a-wartha.              1890
                                      
                        Yn gordhyans dhe'n Tas a Nev
                           my a wra agas plansa,
                       ha trigewgh dh'y ord'nans ev.
                       Gwreydhyewgh ha tevewgh arta.
                  Arloedh Dyw ker, klyw ow lev,       1895
                           ha gorr vy dhe lowena,
                         ha'm spyrys dhiso ressev.
                           In manus tuas domine.
                                      

                           Wosa kows ha lavurya,
                  an vaner a via da                   1900
                          kemmeres kroust hag eva,
                            ha powes wosa henna.
                         Botler, fisten heb lettya,
                        doro dhymm a'n gwin gwella.
                  Res yw dhymm porres koska.          1905
                          Poesyjyon y'n penn yma.
                                      

                      Ow arloedh ker - na vydh serrys.
                     Kettoeth an ger - my a dheu dhis,
                     yn pub tyller - dhymm may fo res,
                  prest heb danjer - vydhav parys.    1910
                                      
                      Parlez. Vous tes seigneur mien
                        rag gwell diwes byttydh vin
                           nyns a yn agas ganow.
                      Y'n pow ma nyns eus gwell gwin,
                  rag hemma yw pyment fin.            1915
                         Yv, ow arloedh heb parow!
                                      

                         Bennath sywyes, Boteller!
                          An diwes yw da ha kler,
                               re Dyw an Tas.
                  My a vynn lemmyn koska.             1920
                           Yma hun orth ow grevya
                              marthys yn fras.
                                      

                       Ewgh, growedhewgh, ow arloedh,
                           may haller agas kudha
                  gans dillas rych dell dhegoedh      1925
                           dhe vyghtern a dynyta.
                                      

                           Gabriel, fisten hware.
                            Bys yn Yerusalem ke.
                         Dhe vyghtern Davydh lavar,
                  ev a gyv yn Arabi,                  1930
                           yn Mont Tabor gwelynni
                         a blansas Moyses heb mar.
                                      
                          A's dres dhe Yerusalem,
                         rag y fydh mab yn Bethlem
                  genys a dhaspren an bys.            1935
                          Hag anedha krows a wrer
                       rag krowsya Krist ow mab ker.
                       Neb a'n gortthyo, gwynn y vys.
                                      

                         A Das, dell os leun a ras,
                  my a wra oll dell vynni,            1940
                         dha worhemmynn yn pub plas
                       dell dhegoedh dhymm heb ynni.
                                      
                                      
                           Davydh, dhe Arabi ke,
                          dhe Venydh Tabor hware.
                  Dog alena teyr gwelenn,             1945
                         a wrug Moyses dhe blansa,
                           ha dro i genes dhe-dre
                           dhe Yerusalem yn fen.
                                      
                            Y fydh edhomm anedha
                  dhe ginda mab-den devri,            1950
                         may fo res unn jydh a dheu
                           guthyl krows anedha i.
                                      
                                      

                            Bene dicite dominus.
                           My re welas y'm hunros
                  a-dheragov el diblans.              1955
                                      
                         Ev a erghis dhymm kyrghes
                          a Mont Tabor gwel a ras,
                        ma'n bedha dredha selwyans.
                                      
                       Ow messejer - kyrgh ow hourser
                  dhe varghogeth.                     1960
                      Oll tus ow chi - dewgh genev vy,
                              bryntin ha keth.
                                      

                         Ow arloedh, by Godes day,
                           parys yw an steda gay,
                  ynwedh an kourser melyn,            1965
                         keffrys hakney ha palfray
                            ymons yn nobyl aray.
                        Arloedh, pan vynni, yskynn.
                                      

                         Messejer, ow bennath dhis!
                  My a vynn a-dhesempis               1970
                          marghogeth hware bys di.
                       Yn ewn fordh dhi mayth yllyn,
                          may fen hembrynkys pysyn
                         an Tas Dyw, leun a versi.
                                      
                  In nomine Dei Patris                1975
                           a Nev, mynnav yskynna,
                            ejus atque spiritus
                           re worro with a'm ena.
                                      
                           Bennigys re bo an prys
                  may hwrug an el ow gwarnya.         1980
                             Awotta ni devedhys
                         bys y'n menydh heb lettya.
                                      
                       Di'skynnewgh kettep mab bronn.
                           Otta an gwel dheragon,
                  glas ow tevi.                       1985
                      Yn enor bras - dh'agan Dyw meur,
                      an gwel a ras - dhiworth an leur
                             gwrav dhe dreghi.
                                      

                          An re ma yw gwel a ras,
                  rag ny glywsough yn neb plas        1990
                        sawor a'n par ma vythkweyth.
                           Yma Dyw y'n tyller ma.
                          My a woer lemmyn yn ta,
                          pan yw mar hweg aga eth.
                                      

                  Hwythewgh, mynstrals ha tabours,    1995
                        trihans harpys ha trompours,
                       sythol, krowd, fyll ha sowtri,
                        salmus, gyttrens ha nakrys,
                          organs, ynwedh symbalys,
                  rekordys ha symfoni.                2000
                                      
                         Lemmyn peub oll yskynnens,
                          yn hanow an Tas Dyw ker,
                          ha war-tu tre fistenens,
                         keffrys marghek ha skwier.
                                      

                  Arloedh ker, dhymmo gweres          2005
                         gans dha wel yn neb maner.
                         Dall ov, ny allav gweles.
                         Soen vy gansa heb danjer.
                                      

                           Dhymmo evredhek ynwedh
                  ro nerth dhe gerdhes yn fas,        2010
                          ha my a grys yn perfeyth
                          aga bos gwel a veur ras.
                                      

                       Dhe dhen bodhar na glyw vydh,
                       myghtern ker, dre ras an Tas,
                  a'n gwel gweres mara'm bydh,        2015
                       dhe Dhyw dhe voy y hwonn gras.
                                      

                          My a's gweres pub huni,
                        mar mynnowgh perfeyth krysi
                         dre ras an gwel bos sawys.
                  In nomine Patris et Filii           2020
                           atque Spiritus Sancti
                             salvi modo eritis.
                                      

                           A Das, bennigys re bi.
                           Lemmyn saw oll on nyni
                  a'gan dises sur heb mar.            2025
                      Gordhyans dhe'n Tas Dyw a'n nev!
                          Lemmyn klywas agan lev.
                         An re ma yw gwel heb par.
                                      
                                      

                          Lemmyn peub diyskynnes,
                  saw kyns es y'n tour mones,         2030
                         leverewgh dhymm, kompani:
                        Py le 'fydh an gwel plynsys,
                           may fons moyha enorys,
                        ha'n gwella may hwrons tevi?
                                      

                  Hedra vyn ow prederi,               2035
                           yn glesyjyon gesewgh i
                          aga theyr dhe wrowedha,
                           hag ordenewgh gwithysi
                             dh'aga aspia bysi,
                  war bayn bras dh'aga gwitha.        2040
                                      

                        Re'm fay, honn yw kusul fin.
                          Botler, my a worhemmynn,
                       ha'th koweth, gwithewgh hwi i,
                          ma na vons yn neb maner
                  remevys dhe gen tyller,             2045
                          war bayn tenna ha kregi.
                                      
                          Rag my a vynn pols koska
                           vynytha kyns es dybri.
                        Skwith ov dre veur lavurya.
                  Powes my a vynn devri.              2050
                                      

                        My a's gwith gans meur enor,
                        na vo hardh den y'n bys ma,
                        kyn fe myghtern py emp'rour
                             aga gorra alemma.
                                      

                  Emperour na myghtern gwlas,         2055
                         na sodon, kyn fo mar vras,
                             a yll aga removya
                         yn despit dh'y dhewlagas.
                          My a with an gwel a ras
                  yn Yerusalem nevra.                 2060
                                      

                        Koweth, growedh a'n eyl tu,
                          hag aspi a-hys ha glew,
                            a-rag hag a-denewen.
                         Mar teu neb gwas ha ladra
                  an gwel dhiworthyn priva,           2065
                       meth vydh oll dh'agan eghenn.
                                      


                       Na lader by my ballock
                       kyn fe vydh mar vras kwallok,
                          na mar howtyn a'y vodi.
                  Kosk war dha dorr ha powes.         2070
                          Mar mynnydh kavoes mowes
                        my a'th worr skon bys dhedhi
                                      
                                      

                            Kosel my re bowesas.
                         Ass yw hweg an hun myttin!
                  Gordhys re bo Dyw an Tas            2075
                           yn y ober pub termyn.
                          Dhiworto ma'm bo-ma gras
                          mos dhe blansa my a vynn
                         an gwel gans reowta vras,
                  yn neb plas teg hag ylyn.           2080
                                      

                       Arloedh ker, gwellha dha vrys,
                         yma tra varth hwarvedhys.
                        Haneth sur an keth gwel ma,
                       y'n dor ymons oll gwreydhyes,
                  ha'n teyr dhe onan yw junyes        2085
                           a-ban ethewgh alemma.
                                      

                     Gordhyans dhe'n Tas, Arloedh Nev,
                         a'm leun golonn my a bys,
                          rag leun galloesek yw ev
                  hag yn pub ober marthys.            2090
                                      
                        Y'n plas may mons, i a sev,
                         dredho ev pan yns plynsys.
                          Na wrello y vodh, go-ev.
                         Y'n jevydh meur a dristys.
                                      
                  Yn enor dhe'n prenn may fo,         2095
                        my a vynn bos garlont gwrys
                          a arghans a-dro dhedha,
                         rag godhvos pyth vo y hys.
                                      

                           Yma onan dhywgh parys
                  a arghans pur ha fin gwrys.         2100
                         My a's gorr a-dro dhodho,
                         may haller godhvos dhe-wir
                          ha gweles yn blydhen hir
                          pygemmys hys may teffo.
                                      
   

   Damsel, er dha jentylys             2105
   diskwa dhymm a'th kerensa,
   rag bythkweyth my ny welis
   benyn dhymm a wellblekkya
   hwath yn neb le.
                                      
   Rov dhis ow thour - hel ha chambour.
   Bydhav dha wour.
   Warbarth ni a drig nevra.
                                      

   Ow arloedh ker karadow,
   myghtern os war oll an bys.
   Assa via plegadow                   2115
   genev gwruthyl bodh dha vrys,
   a kallen heb keladow,
   ha dout ow bos helerghys.
   Mar kodhve an kasadow,
   distowgh y fien ledhys.             2120
                                      

   Bersabe, flour oll an bys,
   sertus rag dha gerensa
   syrr Urri a vydh ledhys.
   My a'n te dhis, re'm lowta.
   Rag oll ow yeunes pup-prys          2125
   ty a'fydh pur wir nevra.
   Growedh y'n gweli a-hys
   may hylliv genes koska.
                                      

   My ny allav dha nagha
   lemmyn puptra oll grontya           2130
   dhiworthiv a wovynni.
   Ow arloedh hwegoll, ladh e,
   ken ev a wra ow shyndya
   mar klywvydh a'gan gwari.
                                      

   Ow holonn ger, karadow,             2135

   Dyw re'th ros flour hy hynsa.
   Ev a vydh heb falladow
   marow rag dha gerensa.
                                      

   Urri, ow marghek gwella,
   my a vynnsa dha bysi                2140
   gorr ost genes ervys da
   dhe omladh, dell y'm kyrri.
   Unn eskar bras dhymm yma
   war ow thir ow kul maystri.
   Marghogeth my ny alla',             2145
   yma kleves y'm bodi.
                                      

   Syrr arloedh ker, dell vynni
   my a wra prest heb ynni
   oll dhe'm galloes vynytha,
   ha dell oma marghek len,            2150
   vynytha ny dhov a'n plen
   erna'n prenno an gwas na.
                                      

   A, Urri, ass os jentyl.
   My a'th kar meur, re'm peryll,
   rag dha worthybow yw teg.           2155
   Gwayt bos a-rag y'n voward,
   ma na vi synsys koward
   nag awos denvydh ownek.
                                      

   Ow arloedh, my a'n te dhis
   re'n Ordyr a ressevis,              2160
   ny'm prev den war gowardi,
   rag my a vydh an kynsa
   boemm y'n vyaj a rollo
   hag a broffo ow maystri.
                                      
   Farwel, ow arloedh gwella.          2165
   Ny vynna' strechya pella.
   Soen vy kyns mos, my a'th pys.
                                      

   Ow bennath dhis bynytha!
   Ow messejer genes a,
   ha'm botler keffrys, ervys.         2170
                                      

   Res yw dhymm kewsel devri
   orth ow gwreg kyns mos a-dre.
   Mars ellen heb kows orti
   hy holonn hi a dorrsa.
                                      
   Bersabe, ow hweg evy,               2175
   res yw dhymmo lavurya
   dhe unn vatel yredi,
   saw distowgh hi a vydh du.
                                      

   Nag ewgh hwi, war ow ena,
   dhiworthiv vy vynytha.              2180
   'Ma ow holonn ow ranna
   pan glywav kows a'n par na.
   Ow arloedh, by my lowta,
   my a derr krakk ow honna
   mars ewgh lemmyn mes a dre.         2185
   Nevra ny dhebrav bara.
                                      

   Bersabe, ow fries lel,
   res yw gwruthyl diogel
   bodh agan arloedh sov'ran.
   ny allav pella triga.               2190
   My a vynn dhiso amma.
   A, pys genev fest yn tynn.
                                      
   

   Ogh, go-vy pan veuv genys!
   Gans moredh yth ov lenwys
   war dha lergh, ow arloedh hweg.     2195
   Saw bynner re dhehwelli
   genes my a wra pysi
   ha henna a via teg!
                                      

   My a'th pys now messejer,
   dog mannerly ow baner,              2200
   dell vynni bos rewardyes,
   ha ty ynwedh, boteller,
   my a'th pys may fi asper
   avel marghek fin ervys.
                                      

   My a lever dhis Urri,               2205
   na borth dout ahanav vy
   sertan nevra,
   rag ny 'fydh ken dhe berthi.
   My a lever dhywgh hwyhwi,
   war ow ena.                         2210
                                      
  
   Ow arloedh, lowena dhis!
   Awotta vy devedhys
   arta dhe-dre,
   saw Syrr Urri yw ledhys,
   ha dha votler kekeffrys.            2215
   Go-vy ragdha.
                                      

   Dar? Marow yw Syrr Urri?
   Lavar dhymm, dell y'm kyrri,
   pan vernans a'n jeva ev,
   ha fatell veuva ledhys,             2220
   rag ev o stout ha goethus,
   hag a omsynsi den krev.
                                      

   Marow yw, by Godes day.
   Ev a vynnsa gul deray,
   hag a ros strokosow tynn,           2225
   saw unn marghek a'n ladhas
   ha dhe'n dor skon a'n gorras
   hag a'n hakkyas dhe demmyn.
                                      
   

   Gorthyp dhymm, ty vyghtern bras:
   Den a'n jeva kans davas,            2230
   ha'y gentrevek saw onan.
   Mara's lattra dhiworto,
   pan payn a goedha dhodho?
   Lavar an gwir dhymm sertan.
                                      

   My a worthyp dhis hware,            2235
   yn sertan na vi lettyes.
   Dre wir vreus sur y koedha
   dhodho godhav bos ledhys.
   Yn pur dhevri,
   neb a wrella                        2240
   yn ketella
   mernans yw gwiw dh'y vodi.
                                      

   Yn kettella ty re wrug
   ha dhiworth Urri re dhug
   y unn wreg, Davydh, sertan,         2245
   ha dhiso jy yth esa
   benynes lowr ha plenta.
   Godhav dha vreus dha honan!
                                      

   Arloedh, gevyans dhe'm ena!
   Go-vy pan wruga pegha               2250
   gans korf an debel venyn.
   Deus mei miserere
   herwydh dha ras ha'th pyta,
   na'm boma payn y'n gorfenn.
                                      
   

   Ow honsler hweg, y'th pysav,        2255
   dysk dhymmo unn ankenek.
   Rag ow feghes pandr'a wrav,
   may tisorro an Tas hweg.
                                      

   Yn amendys - a'th peghosow
   orden bos gwrys - templa golow,     2260
   bras ha ledan.
   Bedhens kyrghys - masons plenta,
   ynwedh gwarnys - tus an sita
   kettep onan.
                                      

   Bennath a'n Tas Dyw re'th fo,       2265
   rag sur dell hevel dhymmo
   pur wir honn yw kusul dha.
                                      
   Rakhenna heb falladow
   oll war-lergh dha gusulyow
   bys vynytha my a wra.               2270
                                      
   Messejer, my belaber,
   deus dhymmo kettoeth ha'n ger
   rag kollenwel bodh ow brys.
                                      

   Re Dhyw Tas, ow arloedh ker,
   vynytha yn pub tyller               2275
   my a vydh pur barys dhis.
                                      

   Messejer, ke, gorhemmynn
   oll dhe'n masons y'n sita
   may teffons omma myttin
   war bayn kregi ha tenna,            2280
   dhe wul fos a veyn bryntin,
   hag a lim yn kres an dre.
   Yn enor Dyw my a vynn
   y'n dre ma gwruthyl templa.
                                      

   Arloedh, dha vodh my a wra,         2285
   dell dhegoedh dhymm dres puptra,
   oll dhe'm galloes yn pub le.
   Ny vynna' strechya pella.
   Farwel ow arloedh gwella,
   rag my a vynn fistena.              2290
                                      

   Well thou fare, messejer,
   rag kannas os heb danjer.
   Nyns eus fowt ynnos gwelys.
   Kyns mos, yv tenn gwin py medh,
   ha dhe skaffa sur yth edh           2295
   yn ow negys my a grys.
                                      

   Oyez ci. Klywewgh dhymm, oll
   masons an dre, kettep poll.
   Gwaytyewgh bones a-vorow
   ow konis yn kres an dre,            2300
   war bayn kregi ha tenna,
   a-dro dhe'n templa heb wow.
                                      
   
   Ow arloedh, lowena dhis!
   An masons oll yw gwarnyes,
   bras ha byghan,                     2305
   ha dhymm i a worthybis
   y fydhons myttin parys
   kettep onan.
                                      

   Messejer, rag dha servis
   dha rewardya my a wra.              2310
   Karndywow ha Trehembys,
   chartour anedha dhis gwra'.
                                      

   Gromersi, arloedh a bris,
   rag dha rohow prest yw da.
   Kortes os dres tus an bys,          2315
   ow ri dhymm ro a'n par ma.
                                      
                                      

   Ty vaw, darbar lim ha pri,
   meyn hwel, slejys ha gennow,
   ha my a fisten a-ji,
   ow trehevel an fosow.               2320
                                      

   Nans yw grondyes genev vy
   seulabrys gans hor'bennow.
   Mar ny fisten pub huni,
   hwi a's bydh drog voemmennow.
                                      

   Konsler, deun ni dhe vires          2325
   skon war an wonisysi.
   Mar ny wonedhons yn fas
   i a's tevydh anfeusi.
                                      

   Syrr arloedh hweg, meur y ras,
   yma ow konis dhywgh hwi             2330
   chyf gweythoryon oll an wlas
   a wodhor dhe dhismygi
                                      
   

   Davydh, ny wredh dhymmo chi
   yn sertan bys vynari.
   Dha vos denladh yw an ken.          2335
   Ty re dhiswrug yredi
   hevelep dhe'm fas evy
   Urri, neb o marghek len.
                                      

   Arloedh, ytho piw a wra
   kowldhrehevel oll dha ji?           2340
                                      

   Salamon, dha vab kerra
   a'n kowldhreha yredi.
                                      

   Lemmyn my a woer dhe-wir
   bos ow thermyn devedhys.
   My re vywas termyn hir.             2345
                                      
   Arlydhi, my a'gas pys,
   Sal'mon ow mab kurunewgh,
   ha'gas myghtern ev synsewgh
   hedra vowgh byw y'n bys ma.
   Kepar ha my ev gordhyewgh,          2350
   rag Dyw a'n diskwedhas dhywgh,
   ha'y volonjedh yw henna.
                                      

   Arloedh, dha vodh my a wra
   dell dhegoedh dhymm yn puptra,
   awos travydh a hwarvo.              2355
   A pe bodh Dyw yndella,
   ken agesowgh vynytha
   ny synsen, so mote I go.

                                      

   Ny vynn Dyw ker, dh'y lawa,
   na fella my dhe vywa                2360
   omma genowgh yn sertan.
   A Das, yntra dha dhiwla
   my a gemmynn ow ena.
   Gwith eev rag tarosvann.
                                      

   Ogh, go-vy bones marow              2365
   agan arloedh heb parow!
   Deun, gorryn y gorf y'n bedh,
                                      
   ha pysyn rag y ena,
   may fo Dyw leun a byta.
   Re'n kyrggho dhodho dh'y wledh. 2370

   

   Deun dhe gyrghes Salamon,
   ha gorryn ev yn y dron,
   avel myghtern yn y se,
   may hallo bos kurunys,
   kepar dell veu dhyn erghys          2375
   gans y das kyns tremena.
                                      
   

   Lowena dhis, Salamon,
   deus genen ni kwikk dhe dron
   dha das Davydh,
   rag dewisys - os myghtern dhyn      2380
   ha kurunys - a verr dermyn
   sur ty a vydh.
                                      

   Fest yn lowen, arlydhi,
   a'gas enor gromersi
   a vynnowgh dhe wul dhymmo.          2385
   Mara pydhav byw vlydhen
   my a'n talvydh dhywgh, re'm penn,
   pypynag oll a skonnyo.
                                      

   Sal'mon, lemmyn ke y'th tour,
   rag ty a vydh governour,            2390
   hware myghtern kurunys.
                                      
   Ese' yn dha se ynwedh,
   a biwo dha das Davydh,
   rag ev a'n kemmynnis dhis.
                                      

   Syrrys, gromersi ynwedh.            2395
   Mara pywav, hwi a vydh
   ow chyf priva withysi,
   ha rag hwi dhe'm kuruna
   my a re dhywgh Bosvene',
   Lostwydhyel ha Lannerghi.           2400
                                      
   
   Messejer, kannas jentyl,
   dell os ow servont heb gil,
   deus yn-rag dell y'm kyrri.
                                      

   Ow arloedh ker Salamon,
   awos lavur na dughan                2405
   nevra ny fallav dhywgh hwi.
                                      

   Ke, gorhemmynn dhe'n sita
   may teffons omma hware,
   war bayn aga bos diswrys,
   masons ha karpentoryon,             2410
   treghysi meyn, tioryon,
   an templa may fo kowlwrys.
                                      

   Syrr arloedh, re Synt Gylmyn
   my a wra dha worhemmynn
   oll yn tien                         2415
                                      
   hag a warn dha vysterdens
   a-vorow dhis may teffens
   yn kettep penn.
                                      
                                      
   Oyez, or, oyez ynwedh,
   ci, glywewgh, bryntin ha keth.      2420
   An myghtern a worhemmynn
   dhe oll an garpentoryon,
   masons, ynwedh tioryon,
   may fons i ganso myttin
                                      
   omma dhe wul an templa              2425
   a wrug y das dhe astel,
   rag ev a vynn heb lettya
   hwel y das y gollenwel.
                                      
                                      
                         Ow arloedh ker, my re beu
                  y'n sita fast ow kelwel             2430
                         dha vysterdens dhis a dheu
                            a-vorow pur diogel.
                                      

                         Ow bennath dhiso, Gryffyn,
                           ty a levas yn dha fa'!
                  Mar ny gevydh medh po gwin          2435
                          ke dhe'n fenten dhe eva.
                          Mos dhe vires my a vynn
                             ow gonisysi hware
                         ha dhedha prest gorhemmynn
                  gwruthyl hwel deg ha priva.         2440
                                      

                       Dyw, teg a brenn rag stylyow,

                       ha kompes y denwennow,
                        bras ha kromm y benn-goeles,
                       ha'y ven moen ha'y skorrennow.
                  My a vynn treghi tennow,            2445
                         ha latthys teg ha korblys.
                                      

                            God speed, gonisysi!
                          Gonis a wrewgh pur vysi
                             dhymm dell hevel.
                  Fosow da gans lim ha pri            2450
                          ha penn krev warnedha i
                             gwrewgh drehevel.
                                      

                          Syrra, my a lever dhis,
                         nans yw an fosow kowlwrys,
                  dhe ras kompes by my fay.           2455
                         Pur wir my a vydh ragdha,
                          na gyv denvydh fowt ynna
                        yn neb fos vydh by this day.
                                      

                      Right well y-said, koweth hweg.
                  Dha hwel yn ta dhymm a bleg.        2460
                         Dew vodi dha owgh yn hwir
                         ha rag bos agas hwel teg,
                        my a re dhywgh Plyw Vudhek,
                       ha'n Garrek Reun gans hy thir.
                                      

                  A larjes! A gromersi!               2465
                           Ni a yll bos fest meri
                         rag kavoes ro a'n par na.
                                      
                          Lemmyn nyns eus mestrysi
                        y'n wlas ma pur wir saw ni,
                  ow masons, y'n pow ma.              2470
                                      

                         Koweth, profyn an stylyow,
                        mars yns kompes dhe'n fosow,
                           may haller aga latthya
                       gans korblys, latthys, tennow,
                  hag a's ti gans plynkennow          2475
                           may fo joy mires orta.
                                      

                          Ny vern travydh assaya,
                         ha'w gweresewgh, kowetha,
                          ow korra tymber yn-bann,
                  may haller aga latthya.             2480
                           Yn kres an chi res via
                       kavoes jist krev na vo gwann.
                                      

                        By Godes fast, well y-said.
                         This timber is even y-made
                  ha kompes rag an fosow.             2485
                          Tioryon, yn kettep chet,
                         tiewgh an templa heb lett,
                       na dheffo glaw dhe'n stylyow.
                                      

                            Yn sertan, gonisysi,
                  ken agesowgh hwi ny's ti,           2490
                        rag sotel owgh yn pub kreft.
                         Saw leverewgh dhymm devri
                        prenn dhe jist ple kevyn ni
                          a vo kompes avel sheft?
                                      

                  Re'm fay, yn oll dha goesow         2495
                       nyns eus jist vydh oll heb wow
                        'vas dhe dravydh sur ragdho,
                        nag y'n wlas ma yn neb pow,
                        saw unn prenn gans garlontow
                  a arghans a-dro dhodho.             2500
                                      

                            Meur a gas via gene'
                          treghi henna re'm lowta,
                          saw a-ban na gevir ken,
                           yn enor Dyw dh'y lawa,
                  ewgh dh'y dreghi heb lettya,        2505
                          ha musurewgh ev yn len.
                                      

                          My a'n musur lowr yn ta,
                         na berthewgh own a henna,
                        ow arloedh hweg, Dyw a woer,
                  gans skwir kompes ha skantlyn       2510

                       na vo hirra es am sin.
                         Na vydh kotta war neb kor.
                                      

                             Ottava musurys da.
                       Den y'n bys ny'n musur gwell.
                  Hardlych my a'n tregh omma          2515
                        hag ewn e gans oll dha nell.
                                      

                         Ankombrynsi war dha benn!
                         Mar lel y synssys dha lin
                        kyns es treghi war an prenn!
                  Re gott o a gevelin.                2520
                                      

                       Hedh e dhe'n dor, my a'th pys.
                          Skon ev a vydh amendys.
                         My a'n skarf yn ta hware.
                         Serri orthiv ny res dhis.
                  Lemmyn sur yth yw ewn-hys.          2525
                         Ewnyn ev yn skon dh'y le.
                                      

                       An jowl re'th ewnno dh'y las.

                       Ny yl an jist yn y blas.
                            Re hir yw a gevelin.
                  Yn ewn gres an skarf trogh e,       2530
                          ha kompes mar ny vydh e
                          ny wonn pandr'a leveryn.
                                      

                        Ni a'n tregh dell leverydh.
                       Henn yw an kres, tann ow fydh,
                  dre pub mark oll y'n bys ma.        2535
                           Omma kompes yntra dew
                      my a'n tregh, re'n Arloedh Dyw,
                           ha na moy sur vynytha.
                                      

                          Drehevyn ev a-barth Dyw
                  yn-bann. Lemmyn re gott yw          2540
                           a gevelin da. Yn hwir,
                           ankombrynsi yw hemma.
                       Deun dhe'n myghtern dhe dhesta
                       an jist na vynn dos dhe skwir.
                                      
                                      

                  Ow arloedh myghtern Salmon,         2545
                           yma meur a varthusyon
                        a'n keth jist ma hwarvedhys.
                                      
                         An eyl torn y fydh re hir,
                        tres arall re gott yn hwir,
                  kyn fo mar len musurys.             2550
                                      

                             Yndella a-ban ywa
                            my a gommond y worra
                          gans enor bras desempis
                          y'n templa dhe wrowedha,
                  ha gwaytyewgh peub y wordhya,       2555
                         war bayn agas bos ledhys.
                                      

                         Ha hwi, karpenters jentyl,
                           aspiewgh yn ow koesow
                      prenn dhe jist heb toell na gil.
                  Bedhes gwrys dhywgh heb hwedhlow.   2560
                                      

                           My a woer ple'ma onan
                       treghys hag oll shapyes glan,
                         maras yw dhyn ni ewn-hys.
                                      

                           Awos Dyw, deun ahanan
                  dh'y gyrghes dhe-dre sertan,        2565
                           may hallo bos musurys.
                                      

                            Ottava ow krowedha.
                            My re wrug y vusura
                       rag an keth hwel ma diwweyth.
                                      

                  War agan keyn ev a dheu             2570
                        dhe-dre dh'y settya dh'y le,
                        rag pur dha yw rag an weyth.
                                      

                         Settyn an prenn yn y blas.
                       Dyw ker, dannvon dhymm an gras
                  may hallo henna sevel.              2575
                                      

                          Ny gaffen, war ow lowta,
                          kompessa prenn yn neb le
                       na rag an plas ma vydh gwell.
                                      

                          Deun dhe leverel yn skon
                  dh'agan arloedh Salamon             2580
                         bones an templa kowlwrys.
                                      
                       Hayl, ow arloedh yn dha thron!
                        Gwrys yw dha dempla heb son.
                          Agan gober, ni a'th pys.
                                      

                  Bennath an Tas re'gas bo!           2585
                         Hwi a's bydh by Godes foe
                             agas gober yredi.
                       Warbarth oll gwel Boshellann,
                          ha koes Pennrynn yn tien
                  my a's re lemmyn dhywgh hwi,        2590
                             hag oll Gwyrdhowr,
                                      
                           An Ynys hag Arwynnek,
                          Tregun'ver ha Kekulyek.
                      Anedha gwrewgh dhywgh chartour.
                                      

                  Gromersi, arloedh heb par.          2595
                         Ni a yll lowr bones prout.
                         Ny's teva tus vydh heb mar
                        rohow mar dha by mine hood.
                                      

                          My a vynn lemmyn ord'na
                  mab-lyenn ow sel priva              2600
                         dhe vos epskop y'n templa.
                           An lagha dhe ventena,
                         servis dhe Dhyw dhe gana,
                           y sakra skon my a wra.
                                      
                                      

                  Syrr arloedh, Dyw tal dhiso         2605
                           ow mones dhe ri dhymmo
                          dynyta bras a'n par na.
                         Gwiw yw yn len dha servya.
                         Dha servons owth avonsya,
                  nyns eus par dhis y'n bys ma.       2610
                                      
   

   Ervirys yw re'm lowta,
   seuladhydh dha avonsya.

   An kynsa benfis a'm ben
   dhe epskop gwrav dha sakra.
   Kemmer dha viter hware              2615
   ha bydh yn dha servis len.
                                      

                           A-ban vynnydh yndella,
                             y resseva my a wra
                      yn gordhyans dhe'n Tas a'n Nev.
                                      
                  Mar mynn Dyw rag an gwella,         2620
                           my a lever y'n templa
                          hware servis dhodho ev.
                                      
                                      
                          Yn enor dhe Dhyw an Tas,
                           leveres peub gologhas,
                  my a worhemmynn yn skon,            2625
                            ha wosa henna, evyn
                         pub oll a-dro draght a win
                          rag konfortya y golonn.
                                      

                          A Das Dyw, dre dha versi
                  dannvon yeghes dhymmo vy            2630
                        a'm kleves mayth ov grevyes.
                        Out, out, out, ellas, go-vy,
                           'ma ow dillas ow tewi
                      dhiworth prenn Krist, my a grys.
                                      
                  Ow Arloedh ker Krist Yesu           2635
                         Dyw a'n Nev, dre dha vertu
                      difeudh nerth an flamm ha'n tan,
                      dell vydh gans dha gorf prenys,
                           Adam hag Eva keffrys,
                  ha gorrys dhe nev gans kan.         2640
                                      

                     What vengeance dhis, a benn-pyst,
                       ple klyws'ta gelwel Dyw Krist
                         gans den y'n bys ma genys?
                                      
                          Lagha Moyses dhymm yma,
                  hag yn oll an keth henna            2645
                         nyns eus y hanow skrifys,
                                      
                          na ny lever bos Dyw ken
                          saw an Tas a Nev a-vann;
                         ha ty voren, myrgh hy ben
                  a wra dyw dhis dha honan.           2650
                         Krog re'm bo er an dhiwen,
                           nevra mars edh ahanan,
                           erna'n prenni yn filen
                        ha nagha oll dha gows glan.
                                      

                  Na naghav, epskop gokki,            2655
                         rag an teyr gwelenn devri
                         a veu gans Davydh plynsys,
                           hag a junyas dhe onan,
                           yn tokyn da yn sertan,
                  a'n tri ferson y'n Drynses,         2660
                                      

                           Onan yw an Tas a Nev,
                         arall Krist y unn vaw ev,
                          a vydh a wyrghes genys,
                        ha'n Spyrys Sans yw tressa;
                  tri hag onan ow triga               2665
                         yn unn Dywses, my a grys.

                                      

                        Out warnas, a bur vil skout,
                        heb dhout pystriores stout!
                       Kyn fi mar prout ty a'n pren.
                  Nigh for sorrow I am full woud.     2670
                                      
                        Thou harlot for Godes blood
                          ro dhymm kusul avel den.
                                      

                          My a'th kusul heb kabel.
                          My telling is no fable.
                  Mar mynnydh hy distrui,             2675
                        orden dhe'th tus hy knoukya
                        gans meyn, na hedhens nevra
                             erna varwo yredi.
                                      

                         By Godes fast well y-said,

                Vous t's bon si Dieu ma aide, 2680
                         ha den fur a'th kusulyow.
                        Tormentors, bras ha byghan,
                          dewgh yn-rag kettep onan
                           lemmyn yn ow edhommow.
                                      

                  Hayl, ow arloedh, stout ha gay,     2685
                        hwys yw ow thal by this day,
                            dhiso jy ow fistena.
                         Tell me anon I thee pray,
                         what shall I do? If I may,
                  my a'n gwra war ow ena.             2690
                                      

                         Ewgh, tennewgh an gasadow
                           usi ow kul fals dhywow
                          yn-mes a'gan templa ni,
                      ha gans meyn gwrewgh hy knoukya
                  erna wrello tremena.                2695
                          Vynytha na wrewgh hedhi.
                                      

                          Na hedhyn by Godes soul,
                           rag yma war agan towl
                      knoukya fast bys may fen skwith.
                  Deus yn-mes a-barth an jowl.        2700
                           Vynytha ny evydh kowl.
                           Marow kowal ty a vydh.
                                      

                          War, gas vy dhe dheghesi
                         gans morbenn boemm truesi
                  dhe'n vil hora war an tal,          2705
                           nevra na wrello dybri,
                           lemmyn flerya ha pedri
                         kepar ha saym py leys hal.
                                      

                       My a's gwysk gans unn blojon.
                  Vythkweyth na veu boemm a wonn      2710
                          a rollo hwaff mar gales,

                    dell y's brewav yn-dann genn,
                          kekeffrys kig ha kroghen
                        dell vydh leun a bodrethes.
                                      

                  My a re gans meur a ras,            2715
                        hware lemmyn, strokyas vras
                        pur ewn war an brest a-rag,
                       bys may koettho hi dhe'n dor,

                    ha'y brewi gwyls a-der clor,
                  mar vunys avel skyll brag.          2720
                                      

                         Arloedh Yesu Krist a Nev,
                           kemmer mersi a'm enev,
                         dell ov ragos tormentyes.
                        Drefenn unnweyth dhe henwel
                  ledhys ov pur dhiogel.              2725
                      Gav dhymm ow fegh, my a'th pys.
                                      

                         A glywsowgh hwi, kowetha,
                            dell usi an vil hora
                        owth henwel an pyth na vydh?
                                      
                  Hi a dhesevsa skornya               2730
                         gans an epskop ha'y doella
                         dhe wordhya dywow nowydh.
                                      

                          Ha rakhenna war an chal
                         hy gweskel genev yw mall,
                  ha brewi hy eseli.                  2735
                        A bur voren blos, myrgh gal,
                           ty a verow sur kowal,
                        awos dha Dhyw na'y vaystri.
                                      

                        A'y vaystri ev ny ren bramm
                  yn despit dh'y das ha'y vamm.       2740
                          An voren a vydh ledhys.
                         Ty a'fydh hware droglamm.
                         Dha eskern oll kettep tamm
                        gans ow boemm a vydh brewys.
                                      

                  Powesewgh, avleythysyon,            2745
                           rag marow yw an voren
                         gans ow hwaffys seulabrys
                          ha resys goes hy holonn.
                         Deun ni dhe dhesta yn skon
                  dh'agan epskop dell yw gwrys.       2750
                                      

                        A taw, koweth, my a'th pys.
                           Ny grysav awos an bys
                          bos an hora hwath marow.
                           Nevra kyns mos alemma
                  ri hwaff dhedhi my a wra            2755
                       gans meyn growynn bras garow.
                                      

                         Hayl syrr epskop karadow.
                          Nans yw an voren marow.
                           A-hys yma a'y growedh.
                  Awos godhevel ankow                 2760
                           ny naghas hy lavarow,
                          wostalleth na wostiwedh.
                                      

                          Awos henna nyns eus vri.
                           Gallas hy gober gensi
                  ha servyes yw dell goettha.         2765
                         Rag a's lavur hwi a's bydh
                          Boshellann ha Bosannedh.
                           Ewgh hware dh'aga sesa
                              kyns hy bos nos.
                                      
                  My a re                             2770
                              dhywgh an dre ma
                         hag oll chenonri an klos.
                                      

                          A larjes, epskop kortes!
                         A larjes, peub oll gelwes!
                  Larjes warbarth leverewgh!          2775
                         Gwiw yw prest servya yn ta
                         pur wir epskop a'n par ma,
                        rag jentyl yw, dell welowgh.
                                      

                           Deus alena, ty Gebal,
                  gorr an prenn yn-mes gans mall      2780
                           ha'th wereses Amalek.
                                      
                        Ha tewlewgh e, dral ha dral
                           yn Bessede pur gowal,
                          dell ywa pyth kavillek.
                                      

                  Hware ev a vydh degys,              2785
                           Amalek, re bi kregys!
                         Yn fen kemmer an eyl penn!
                                      

                          Deun ganso a-dhesempis,
                        ha poenyn gans meur a gris,
                  hag y'n dowr gorryn an prenn.       2790
                                      

                        Arloedh hweg, ny amont mann
                        an pyth a wrussowgh sertan,
                          lemmyn moy disenor dhis,
                           rag ow kewsel yth eder
                  a-ban eth e dhe'n tyller,           2795
                         bos klevyon dredho sawyes
                                      
                        mayth eder worth dha vlamya,
                         ha henna marthys yn fras,
                         a'n templa ty dh'y denna,
                  ha bos dhodho kemmys ras.           2800
                                      

                         Nyns eus fors awos henna.
                         My a woer hwath kusul dha
                       dhymm dhe wruthyl by this day.
                      Nyns eus pons war dhowr Kedron.
                  My a vynn ord'na yn skon            2805
                         tus dh'y denna ev bys di,
                                      
                        yn-dann dreys may fo potyes
                          ha'y vertu a vydh lehes
                         dre an mostedhes heb fall.
                  Degewgh an prenn a-dhihwans         2810
                       war dhowr Kedron may fo pons,
                            ty Amalek, ha Gebal.
                                      

                          Gebal, dha gonna a greg
                        a-dhistowgh mar's ty a dheg
                  an eyl penn dhe dhowr Kedron.       2815
                         Kachyav y benn pur anhweg.
                         (Dughan yn y gorf a'n meg.
                         Ny vydh heudhik y golonn.)
                                      
                                      

                      Nyns yw marth keudh kyn y'm bo,
                  ow toen an prenn a-dhedro,          2820
                         ha na'gan bydh gober vydh.

                     Drova, gode-chons re'th fo.
                          Nans on lavuryes ganso,
                          ha'gan eseli pur skwith.
                                      

                  A dus vas, hwi re welas             2825
                         fatell formyas Dyw an Tas
                        nev ha nor warlergh y vrys.
                                      
                            Wosa henna y fynnas
                            Adam, Eva dre y ras.
                  Y's gwrug haval sur keffrys         2830
                               dhodho devri.
                                      
                          Oll an bys a ros dhedha
                           may hallons ynno bywa,
                           ha'ga fleghes vynytha
                  a dheffo anedha i.                  2835
                                      
                         Y vennath dhywgh yn tien,
                         keffrys gorreyth ha benyn,
                                flogholeth.
                           An gwari yw du lemmyn.
                                      
                  Ha dhe weles an Passhyon            2840
                           a Yesus, heb gorholedh
                          a wodhevis Krist ragon,
                          a-vorow dewgh a-dermyn.
                             Hag ens peub tre.
                                      
                  A-barth an Tas - mynstrals a ras    2845
                               pibewgh hware.

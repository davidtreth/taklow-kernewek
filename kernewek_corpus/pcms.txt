
   Bodleian Manuscript 791
   Complete Text
   
   Passio Domini Nostri Jhesu Christi.
   Source: Edwin Norris (editor and translator)
   The Ancient Cornish Drama (2 volumes),
   Oxford: Oxford University Press. 1859
   
   
   Electronic text prepared by Jon Mills
   Department of Linguistics
   University of Luton
   Vicarage Street
   Luton
   Bedfordshire
   LU1 3JU, UK
   
   Updated 4th December 2000
   
   HIC INCIPIT PASSIO DOMINI NOSTRI JHESU CHRISTI
   ______________________________________________
   
   [hic stat jhesus in monte quarentana versus
   jordanum et despicit intra jericho et jerusalem]
   
   IHC.
   thyvgh lauara . ow dyskyblyon
   pyseygh toythda . ol kes-colon
   dev dreys pup tra . evs a huhon
   theygh yn bys-ma . y grath danvon
   yn dyweth may feugh sylwys       [5]
   
   gans an eleth yw golow
   yn nef agas enefow
   neffre a tryg hep ponow
   yn ioy na vyth dywythys
   th'agan guythe . ragh map a'n pla [10]
   agan temptye . pur feyl a wra
   prest yn pup le . the gul drok tra
   ha dynaghe . oberow da
   del leuaraf theugh an guyr
   
   lafurye a wra pup prys          [15]
   Rak dry den the vos dampnys
   the ponow na fe sylwys
   henna ol yw y thysyr
   
   yowynk ha lovs . kyn fo tollys
   dre y deunos . mercy gylwys     [20]
   scon y gallos . a vyth lehys
   mercy yw stos . the nep a'n pys
   puppenagol a vo ef
   
   pyiadow a luen colon
   a wor the ves temptacion        [25]
   na vo troplys y enef
   
   [hic descendant omnes de monte]
   
   ha me a pys . ragovgh ow thas
   may fevgh sylwys . dre y luen ras
   hagh ol kerghys . dotho th'y wlas
   yn ioy a pys . hep stryf ha kas [30]
   yn certan gans an eleth
   
   ny yv colon predyry
   an tekter asbetheugh why
   henna a vyth hep dyweth
   
   PETRUS
   a mester whek . gorthys re by   [35]
   pan wreth mar tek . agan dysky
   asson whansek . ol the pysy
   lettrys ha lek . war thu mercy
   
   ANDREAS
   ol ny a pys . yowynk ha hen
   war thu pup prys . mercy gan ken[40]
   may fen guythys . rak an bylen
   hagh ol sylwys . trank hep gorfen
   
   IHC.
   penys a reys . ragh y terros
   may fo leheys . mvr a y gallos
   dre ow fynys . dev vgens nos    [45]
   thy'm devythys . a wel the vos
   
   SATHANAS
   mara ieves yl dybbry
   me a wor guyr yredy
   yn certan nag ywe dew
   my a vyn mos th'y tempye        [50]
   mar a callaf y tenne
   the wuel glotny war nep tw
   sur awos ol ow gallos
   byth ny allaf yn ow ros
   the wul pegh vyth y cachye      [55]
   den yw the pup the weles
   saw y ober ha'y thyskes
   pup ol a wra tremene
   
   [hic descendit satnas et dicit ad jhm]
   
   thy'so gy y leuara
   mar sos map dev awartha         [60]
   dysempys argh ha lavar
   the'n cals meyn-ma bos bara
   me a worthvyth yn vr-na
   pyth yw the gallos hep mar
   
   IHC.
   map den hep ken ys bara         [65]
   byth nyn ieves ol bewues
   leman yn leuarow da
   a thue thyworth drenses
   
   [ad discipulos]
   
   ow dyscyblyon dre henna
   leman why a yl gueles           [70]
   laver dev maga del wra
   neb a yl y kemeres
   
   JOHANNES
   a mester ker caradow
   del leueryth my a grys
   y fyth agan enefow              [75]
   dre leuarow dev mygys
   ha fethys an dywolow
   yn lyfryow del yw scryfys
   ny kerghys the'n nef golow
   yn ioy vynytha a pys            [80]
   
   SATHNAS
   mar sos dev a nef golow
   dysqua lemman marthusow
   may allyf vy y weles
   ke war pynakyl a'n temple
   hagh ena gura ysethe            [85]
   nynsyw thy's tyller pur es
   
   IHC.
   my a vyn mos ow honan
   war an pynakyl yn ban
   the ysethe
   yma thy'mmo yn certan           [90]
   the wruthyl vn pols byhan
   takclow pryve
   
   [tunc diabolus temptet eum dicens]
   
   SATHANAS
   huhel ythos ysethys
   ha dyantel ro'm laute
   yn lyvyr yma scryfys            [95]
   bos eleth worth the wythe
   ragh ovn the vos desesys
   the tros worth men py stige
   mar sos map dev a mur prys
   dyyskyn ha the'n dor ke        [100]
   
   IHC.
   yma scryfys yn lyfryow
   ny goth thy's temptie the thew
   yn nep maner
   saw the arluth dev a'n nef
   y coth thy's y worthye ef      [105]
   yn pup tyller
   
   [descendit jhs]
   
   dvn alemma cowythe
   war menythyow the wandre
   ha the pigy
   ow thas ker a thy-lawe         [110]
   dre y voth th'agas gwythe
   ragh terrygy
   
   ANDREAS
   ol del vynny arluth ker
   my a wra yn pup tyller
   hedre veyn bev yn bys-ma       [115]
   gans penys ha gologhas
   my a pys dev mer y ras
   danvon gras thy'nny omma
   
   BARTHOLOMEUS
   mester ker re by gorthys
   del goth gans tus ol a'n       [120]
   ragh the thescas yv pur da
   guyn y vys a vo trigys
   yn the seruys ragh tristys
   nyn d'y gemmer vynytha
   
   ______________________
   
   [iterum diabolus temptet eum dicens]
   
   [hic descendit Gabriell]
   
   SATHNAS
   ot omma meneth huhel           [125]
   ha me a thysque thy's guel
   a veur a pow
   ol an bys-ma ty a fyth
   cole worthyf mar mynnyth
   yn sur hep gow                 [130]
   
   myr lowene ol an bys
   cytes rych trevow a brys
   castilly bras bagh huhel
   ol an re-ma ty a fyth
   ow gorthye mara mennyth        [135]
   war pen the thew glyn ysel
   
   IHC.
   ty sathnas deawl mylygys
   yma scryfys yn lyfryow
   yn pup maner y coth thy's
   gorthye the dev ha'y hanow     [140]
   ke the ves ymskemenys
   yn defyth yn tewolgow
   the vestry a vyth leyhys
   neffre war an enevow
   
   SATHNAS
   go vy vyth pan yth thotho      [145]
   pan of fythys thyworto
   ter-gwyth hythew
   ha'n maystri bras ol a'm bo
   my re'n collas quyt dretho
   may canaf trew                 [150]
   
   [recedit satanas]
   
   ________________
   
   DEUS PATER
   ow eleth sevegh yn ban
   evgh alemma ahanan
   the seruye ow map kerra
   re fethas an fals ievan
   hythyw ter-gwyth yn certan     [155]
   gvyn vys nep a'n gorth yn ta
   
   MICHAEL
   a tas dev gallosek fest
   the gorhemynnadow prest
   sur ny a wra
   ihesus crist the vn vap ker    [160]
   my a'n serf gans onor mer
   ha maria
   
   [hic descendant angeli]
   
   GABRIEL
   ihesus crist lowene thy's
   myghtern os war nef ha'n bys
   hagh arluth fest gallosek      [165]
   the tas ker a thy-lawe
   bre'n danvonas the'th servye
   rak mur thotho ty a plek
   
   IHC.
   gorthyans ha gras . the dev ow thas
   luen a vercy                   [170]
   pan danvonas . yn onor bras
   thy'm servysi
   
   _____________
   
   [et tunc mittens duos discipulos ad castellum
   ad quaerendum asinum et pullum]
   
   IHC.
   eus dev a'm dyscyblyon
   the'n castel vs a ragon
   a thysempys hep lettye         [175]
   ena why a gyf asen
   hagh ebel yn vn golmen
   drew y thy'mmo vy wharre
   
   ha mar a leuer den vyth
   er agas pyn why tra vyth       [180]
   ware guregh y gorthyby
   the'n arluth ethom yma
   the wruthyl gans an re-na
   ef a's dylyrf genogh why
   
   JACOBUS MAIOR
   arluth ker the arhadow         [185]
   my a'n gura hep falladow
   kepar del yrghsys thy'nny
   dvn yn kerth ow bruder whek
   me a gevs thotho mur dek
   na sconyer pendra wreny        [190]
   
   [jacob pr. matheus eunt pro asino et pullo]
   
   MATHEUS
   my a gynes yn lowen
   hagh a thoro an asen
   genen ha'n ebel keffrys
   yn hanow a'n tas huhel
   ke aberveth yn castel          [195]
   a thyragof my a'th pys
   
   JACOBUS MAIOR
   en tas dev a wruk pup tra
   joy thy'n hythev gruthyl da
   amen pigyn yn perfyth
   otte an asen omma              [200]
   ha'n ebel kelmys yma
   gynsy gueres or the fyth
   
   CUSTOS
   cowethe thy'm lauerewgh
   yn scon pragh yth hembrenkygh
   ov enevalles the ves           [205]
   
   MATHEUS
   the worthyby me a wra
   the'n arluth the wul yma
   dre the voth ganse nebes
   
   CUSTOS
   ol th'y voth a's kymerens
   aban vynne yn della            [210]
   me a vynse a talfens
   myl pvns thotho a our da
   
   JACOBUS MAIOR
   guyr yv y vones arluth
   ha'y ober a pref henna
   nep na'n gorthyo del thegouth  [215]
   nynsyw den fur del gresa
   
   [et tunc veniet cum asino et pullo
   ad ihesum et dicit matheus]
   
   [hic Matheus et Jacob osculantur Jhm.]
   
   MATHEUS
   mester whek thy's lowyne
   otte an asen gene
   ha'n ebel thy'so keffrys
   war y heyn ragh the eysye      [220]
   dyllas me a vyn lese
   yskyn yn ban mar syw prys
   
   IHC.
   ow tas ynny wolowys
   re bo gueres theugh pup prys
   worth temptacyon a'n tebel     [225]
   ma gas bo lowyne nef
   pan vyrwyf th'agas enef
   dywysys owgh dewthek lel
   
   [Tunc veniunt pueri ebreorum et deferant palmas
   et flores contra ihesum et dicit primus puer]
   
   IS PUER
   newethow mere clewes
   bones ihesus bynyges           [230]
   ow tos omma the'n cite
   er y byn mennaf mones
   me a garse y weles
   ef yw dev luen a pite
   
   IIS PUER
   ol ny a vyn . mos er y byn     [235]
   rak y worthe
   dev a mercy . the pup huny
   sur ythywe
   
   IIIS PUER
   fleghes ebbrow . dvn yn vn rew
   scon hep lettye                [240]
   er byn ihesu . neb yv guyr dev
   ow tos the'n dre
   
   IVS PUER
   yn kettella ny a vyn
   branchys olyf pan kyffyn
   me a seta thyragtho            [245]
   hagh a'n gorth guel hagh yllyn
   peb ol war pen y dev glyn
   a gan yn gorthyans dotho
   
   VS PUER
   ma ny gaffaf branchys vas
   me a thystryp ow dyllas        [250]
   hagh a's set y dan y treys
   hagh a gan th'agan sylwyas
   bynyges yv map a ras
   yn hanow dev devethys
   
   VIS PUER
   me a vyn sur yn della          [255]
   dysky ow dyllas guella
   ha tywlel a thyragtho
   yma gynef flowrys tek
   yn onor thu'm arluth whek
   aga skulye yn danno            [260]
   
   VIIS PUER
   palm ha bayys . byxyn erbys
   gynef yma
   arluth a nef . guyth ow enef
   rak pup drok tra
   
   [Nunc ascendet super asinam et pullum et
   equitabit ad templum et dixit jhesu]
   
   IHC.
   ow benneth ol ragas bo         [265]
   ow tos yn onor thy'mmo
   gans branchis flourys kefrys
   vn deyth a thue yredy
   ma'n taluethaf ol thywhy
   kemmys enor thy'm yv gurys     [270]
   
   IS PUER
   map dauid thy's lowyne
   me a'th pys agan sawye
   ha'ghan dry the wlascor nef
   bynyges yv neb a thue
   yn hanow dev thy-lawe          [275]
   myghtern israel arluth cref
   
   IIS PUER
   lowene thy's map dauid
   map dev os ha den yn weyth
   saw ol the len servygy
   rak the vones dyvythys         [280]
   yn hanow dev bynygys
   me a grys the vos deffry
   
   IIIS PUER
   deffry bynyges ty yv
   guyn bys a allo bos guyv
   yn certan len the'th gorthye   [285]
   hep tovl pur wyr me a grys
   drethos y fythyn sylwys
   a vap dev thy's lowyne
   
   IVS PUER
   lowene thy's . arluth a'n bys
   ha nef yn weth                 [290]
   ro thy'mmo grath . a thos the'th plath
   gans the eleth
   
   VS PUER
   lowyne sur . the'n dev yv pur
   ha den keffrys
   drethos the gy . y fyth ol ny  [295]
   yn guyr sawys
   
   VIS PUER
   ihesu a ras . yw map ha tas
   luen a mercy
   ol ny a pys . lowene thy's
   yn pur deffry                  [300]
   
   VIIS PUER
   ihesus whek a natharet
   lowyne thy'so hep let
   ha mur onor yn teffry
   ty yw sylwador a'n beys
   ha henna sur me a greys        [305]
   ahanaf kymer mercy
   
   IHC.
   lemman warbarth ow fleghys
   ow bennath thywhy pup prys
   clewys vyth agas desyr
   why a vyth aquyttys da         [310]
   rak an onor yn tor-ma
   a wrussough thy'mmo pur wyr
   
   [tunc descendet ihc et eat in
   templum et dicit ihc]
   
   IHC.
   me a vyn dyeskenne
   ha mos yn tempil ware
   the weles ol an fer-nA         [315]
   yn chy dev mar sues marghas
   me a's chas yn mes pup guas
   hag a tevyl aga guara
   
   [hic pompabit episcopus cayphas]
   
   CAYPHAS
   leuereugh thy'm cowethe
   pyw henna a thue the'n tre     [320]
   war keyn asen hagh ebel
   ow mos war tu a'n temple
   me a grys y kemerse
   weth an uyl kyngys marwel
   
   [hic descendit cayphas]
   
   PANNARIUS
   ef yv an profus jhesu          [325]
   a leuer y vos map dv
   a nef huhel
   divithys a nazare
   tre a wlascor galile           [330]
   pur thyowgel
   
   [pannarius ibit ad templum]
   
   ___________________________
   
   IHC.
   why guycoryon eugh yn mes
   y thesough ov kuthyl ges
   a thu hag e sans eglos
   yn ow thy a piyadow
   pan wreugh agas marhasow       [335]
   ha fowys the laddron plos
   
   MERCENARIUS
   lauar lemyn ty jhesu
   pan drok vo yn a-ver-tu
   a thysquythysta thy'nny
   pan wreta mar coynt fara       [340]
   ow scollye agan guara
   ha'n fer orth y tystrywy
   
   IHC.
   tokyn thyugh marny thyswe
   kyn fe dyswrys an temple
   the'n dor quyt na safe man     [345]
   me a'n dreha sur arte
   kyns pen trydyth ru'm laute
   teke ages kyns y van
   
   PANNARIUS
   henna yw pur scorn ha geys
   ragh y fue kyns y vos gurys    [350]
   dew vgens blythen ha whe
   hagh yn triddyth dyowgel
   ef a wra y trehevel
   kyn fe terrys ol a'y le
   
   ________________________
   
   [hic pompat pilatus]
   
   PILATUS
   me a vyn mos the'n tempel      [355]
   gollohas ragh leuerel
   ha pigy war thu iovyn
   me a grys bones an gvas
   ihesu ow kul maystri bras
   dyswel en fer ef a vyn        [360]
   
   [descendit pilatus]
   
   [nunc transeat pilatus ad templum ierusalem
   et dicit mercenarius ad cayphan]
   
   MERCENARIUS
   heyl syr cayfas epscop stovt
   may des ihesu an guas prout
   re wruk re maystry yn dre
   hagh ef thy'n re leuerys
   kyn fe an temple dyswrys       [365]
   yn tri dyth y'n dreafse
   
   CAYPHAS
   gow a leuer an iaudyn
   ef a'n pren re synt iovyn
   mar ny thynagh y whethlow
   ot an iustys ow tos thy'n      [370]
   anotho ef grens del vyn
   pan glevfo y lauarow
   
   [tunc veniet pilatus ad cayphan
   pontificem et dicit]
   
   PILATUS
   syr cayphas thy's lowene
   pan faryng vs y'n temple
   gans ihesu an fals brybor      [375]
   ef re thyswrug an marhas
   yma ow kul maystry bras
   rak mennas cafos enor
   
   CAYFAS
   wolcom pilat by thys day
   ef re wruk mur a theray        [380]
   dre goth y wruk leuerel
   kyn fe dyswrys an temple
   yn tri dyth y'n drehafse
   bythqueth whet na feve guel
   
   PILATUS
   ef ny wra lemyn bostye         [385]
   pup den yn bys-ma a wor
   den vythol na'n drehafse
   yn try dyth wyth war nep cor
   me a vyn y examyne
   y threheuel mar a kor          [390]
   y coth thy'n ol y worthye
   kefrys yn tyr hag yn mor
   
   [hic venient pilatus et cayphas ad templum]
   
   [tunc eant omnes ad templum et dicit cecus]
   
   CECUS
   jhesu arluth luen a ras
   kepar del ose sylwyas
   me a'th pys yn cheryte         [395]
   a sawye ow dew lagas
   bythqueth whet tebel na mas
   ny wylys ganse banne
   
   CLAUDUS
   ha me effreth sur a'th pys
   awos an tas bynygeys           [400]
   ro thy'm ow kerth dre the ras
   ha venytha me a grys
   the vos a werghes genys
   map dev agan dysprynnyas
   
   IHC.
   me agas saw yn lowen
   in nomine patris et filii      [405]
   et spiritus sancti amen
   transite a me sani
   
   CECUS
   a ihesu whek luen a ras
   lemyn gans ow dev lagas        [410]
   sur me a wel
   ty yw arluth nef ha beys
   pur wyr henna me a greys
   gans ol ow nel
   
   CLAUDUS
   a arluth whek . saw of ha tek  [415]
   a pup cleves
   dreys pup huny . pur wyr os gy
   sur bynyges
   
   IS PUER
   map dauid thy's lowene
   bynyges os dres pup ol         [420]
   me a'th pys scryf ow ene
   pan vyf marow yn the rol
   
   IIS PUER
   lowene thy's map dauid
   del os dreys pup bynygys
   map dev os ha den yn weyd      [425]
   yn y hanow dyvythys
   
   IIIS PUER
   ihesu myghtern ysrael
   me a bys thy's lowene
   kergh thy's ov ene gans el
   pan wraf a'n beys tremene      [430]
   
   PILATUS
   ihesu pendra leuerta
   a'n fleghys vs ow cane
   yowynkes menogh a wra
   yn yowynkneth mur notye
   
   IHC.
   yn lyfryow scryfys yma         [435]
   bos collenwys lowene
   a ganow a'n fleghys da
   ha'n re mvnys ow tene
   
   [pilatus dicit ad cayphan]
   
   PILATUS
   ny amont travyth hemma
   cayphas ny yllyn spedye        [440]
   yma ol tus a'n bys-ma
   yn certan worth y sywe
   
   CAYPHAS
   ny wothogh pendra gevseugh
   na pendra a bryge wreugh
   me a leuer though warre        [445]
   guel yv vn den the verwel
   ages ol an bobyl lel
   the vos keyllys ru'm laute
   
   PILATUS
   re iovyn arluth a'n beys
   del leueryth a vyth gurys      [450]
   the'n plosek guas aflythys
   me a cache an basadow
   pop-ay-du yn lauarow
   worte den na woslewys
   
   _____________________
   
   [et tunc omnes ient ad tentos suos et symon
   leprosus veniet ad jhesum et dicit ei]
   
   SYMON LEPROSUS
   syre arluth me a'th peys       [455]
   a thybry gynef vn prys
   dre the voth ha'th dyskyblon
   ragh yma bos parusys
   thy'so ha thethe kefrys
   yn plas vs omma rybon          [460]
   
   IHC.
   me a genes yn lowen
   ha'm dyscyblyon kettep pen
   the'th arhadow
   peder androw ha iowan
   symon jud dun ahanan           [465]
   hep falladow
   
   [hic veniet maria magdalena ad jhesu cum
   domino symon lepros.]
   
   JUDA
   arluth henna yv gurys da
   why wor pyth yw guella
   theugh the wruthyl
   guel ys ol tus a'n bys-ma      [470]
   del os dalleth a pup tra
   y reyth kusyl
   
   MAR. MAGD.
   me a vyn mos the vre
   ow arluth treys ha devle
   gans onement ker yn certan     [475]
   ha war y pen y scullye
   a pup squythens y sawye
   hagh ylye y vrewvan
   
   mester whek thy's lowene
   me a vyn the'th treys amme     [480]
   dre the voth ken nag of gvyw
   yma daggrow ow klybye
   the dreys rak evn kerenge
   saw me a's segh gans ow blew
   
   ow box mennaf the terry        [485]
   a dal mur a vone da
   war the pen y thenewy
   ha war the treys magata
   
   SYMON LEPROSUS
   a pe profus bynyges
   yn sur ef a wothfye            [490]
   y bos hy peghadures
   ny's gasse th'y ylye
   
   IHC.
   symon del of yrvyrys
   yma thy'mmo ru'm laute
   nebes the leuerel thy's        [495]
   gosleuw orthyf vy wharre.
   
   SYMON LEPROSUS
   mester lauar dysempys
   yn scon dy'mmo hep lettye
   an dra vs sur war the vreys
   er-the-byn ny wraf sconye      [500]
   
   IHC.
   kyns y vn teller yn beys
   dev kendoner yth ege
   the vn dettor me a grys
   an nyl thotho a delle
   pymp cans dyner monyys         [505]
   ha hanter cans y gyle
   y's gavas thethe keffrys
   rak ny's teve man th'y pe
   
   lauar thy'mmo a ver spys
   py nyl o mogha sengys          [510]
   an keth den-ma the care
   
   SYMON LEPROSUS
   me a re scon gorthyp thy's
   neb may fe moghya geffys
   a gar moghye yn pup le
   
   IHC.
   certan guyr vres yv honna      [515]
   ty a wel an venen-ma
   whet aban thuthe y'th chy
   golhy ow treys ny hyrsys
   homma gans daggrow keffrys
   re's holhas yn surredy         [520]
   gans y blew y fons syhys
   bythqueth bay thy'm ny ryssys
   ha homma vyth ny sestyas
   aban duthe yn chy thy's
   pup vr ol amme thu'm treys     [525]
   ha'm pen ol hy ru'm vras
   ha rak henna yn certan
   warbarth ol y feghas gvlan
   dethy hy y feyth gyfys
   ragh kemmys hy tho'm care      [530]
   the fay re wruk the sawye
   ke yn cres lauaraf thy's
   
   JUDAS SCARIOT
   pyth yv an ethom vye
   an onyment ker y skullye
   ef a galse bos guyrthys        [535]
   a try cans dyner ha moy
   ha re-na galser the rey
   the voghesegyon yn beys
   
   [hic surgant omnes et ambulant]
   
   IHC.
   na thegovgh sor yn colon
   worth neb a wra ow vre         [540]
   rak ow thorment a the scon
   genogh na'm byve tryge
   why a gyf bohosugyon
   pup vr warnogh ow karme
   pan vynnogh agas honon         [545]
   why a gyl gul da thethe
   
   en keth oynement a scollyas
   warnaf rak ow anclythyas
   hy a'n gruk dre kerense
   puppenak ma fo redys           [550]
   an awayl-ma taveth lys
   hy a vyth pur wyr neffre
   
   ________________________
   
   [ordinale ad cayphe]
   
   CAYPHAS
   ow map-lyen kergh annas
   an pryns may hyllyf clewas
   pyth yw an gusyl wella         [555]
   the wruthil worth an treytor
   may ma lyes gvrek ha govr
   ow treyle thotho touth-da
   
   CROCER.
   syre me a wra hep fovt
   farwel ow benneth gynes        [560]
   da vye kyns dos sabovt
   dyswruthyl an fals profes
   
   [et tunc iet ad principem annam et dicit
   crociarius. et pompabit si velit]
   
   [hic pompabit annas pro platea]
   
   CROCER DICIT
   lowene thy's syr pryns gay
   syr cayfas gynef par-fay
   a'th dynyrghys hag a'th pys    [565]
   a thos thotho bys yn tre
   dre the voth th'y cusullye
   worth ihesu pandra vyth grueys
   
   PRINCEPS ANNAS
   me a thotho yn lowen
   del ywe ow syre da             [570]
   rak dyswythyl an bylen
   mar kevs erbyn a laha
   
   [et tunc iet ad episcopum descendit]
   
   hayl cayfas syr epscob stovt
   dek can quyth thy's lowene
   
   CAYPHAS
   wolcom by mahommys blout       [575]
   dues nes hagh yse gene
   
   [ascendit annas]
   
   yma vn guas marthys prout
   ol an cyte ow trylye
   theworth mahomm by myn hout
   hag an lahes ov syndye         [580]
   
   PRINCEPS ANNAS
   danvon tus th'y aspye
   mar a'n kefons yn nep chy
   ha'n kelmyns treys ha dule
   ha'n hembrynkys bys thy'nny
   
   [hic veniet iudas ad eos et dicit princeps
   annas expectat et cayphas]
   
   IUDAS SCAR.
   leuereugh thy'mmo whare        [585]
   pandra vynnogh thy'm the ry
   ha me a wra thygh spedye
   ow cafus crist yredy
   
   CAYPHAS
   cowyth whek by my Iaute
   ty a fyth mens a vynny         [590]
   govyn worthy'n hep lettye
   py suel a vynnyth deffry
   
   IUDAS SCAR.
   dek-warn-ugens a mone
   me ny vennaf cafus le
   yn guyryoneth                  [595]
   ha reys yv thygh dry gueres
   gynef vy th'y gemeres
   yn nos pryveth
   
   CAYPHAS
   sur ol the wovynnadow
   ty a fyth yn guyr hep gow      [600]
   otensy gynef parys
   lauar thy'mmo cowyth mas
   py vr a tus th'y gerghas
   ha guet na veny tollys
   
   IUDAS SCAR.
   pur evn pan vo ow soppye       [605]
   me a thue th'agas guarnye
   ha gueytyeugh bos tus parys
   gans battys ha clythythow
   y weth lanters gans golow
   ma na veny sawthenys           [610]
   
   [et tunc veniet iudas iscariot ad ihesum et
   apostolos et dicit cayphas]
   
   CAYPHAS
   ru'm fay ty yv cowyth da
   the rewardye my a wra
   rak the servys
   arvow lour thy'nny yma
   ha guesyon stout yn tor-ma     [615]
   a'n chache vskys
   
   ________________
   
   [Nunc mittat Jhc. discipulos ad parandum cenam dominicam]
   
   IHC.
   eugh yn dre hagh ordenegh
   bos pask thy'nny hep lettye
   peder ha iowan kerthuegh
   may fova parys wharre          [620]
   
   PETRUS
   arluth cuf lauar thy'nny
   yn keth tre-ma py fynny
   bos pask thy'nny ordyne
   ha me a'n dygth yredy
   may hyllyn del goth dybry      [625]
   ha the'n tas sacrefie
   
   IHC.
   pan veugh agey the'n cyte
   why a thyerbyn wharre
   den ow ton pycher dour glan
   pepenagol may thello           [630]
   yn keth chy-na eugh ganso
   ha leuereugh yn certan
   leuereugh the gour a'n chy
   agas mester the thanvon
   py plas y thylle dybry         [635]
   ef hag ol y tyskyblon
   hag ef a thyswe thywhy
   vn skyber efan yn scon
   gueyteugh dygtye bos ynny
   lour th'agan soper ragon       [640]
   
   IOHANNES
   arluth cuf ker ny a wra
   kepar del yrgsys thy'nny
   peder cowyth dvn tothda
   agan nygys guren bysy
   
   PETRUS
   fystynyn fast alemma           [645]
   del gorhemynnys deffry
   mar kefyn den an par-na
   ny a'n syv bys yn y chy
   
   _______________________
   
   PATER FAMILIAS
   ke alemma servont ker
   kergh a'n fenten thy'm dour cler[650]
   the thyghye bos
   thy'nny ny erbyn soper
   kepar del yv an vaner
   duyow hamlos
   
   EFAMULUS
   me a gergh dour thy's wharre   [655]
   otte ow fycher gyne
   yn ov dorn rak y gerghas
   
   [Et tunc iet et implet]
   
   war ow scouth by my laute
   me a vyn y thon the dre
   ha fystyne gans touth bras     [660]
   
   IOHANNES
   peder me a wel vn den
   ov ton pycher dour toth-men
   dun war y lergh me a'th pys
   reys yv bos guyr lauarow
   agan arluth hep parow          [665]
   neb yv dev ha den keffrys
   
   [Et tunc iet ad patremfamilias et dicit ei petrus:]
   
   PETRUS
   cres dev aberth yn chymma
   ihesu agan mester da
   a'm danvonas the wovyn
   py le yn gevyth ef chy         [670]
   ragh yn nos haneth dybry
   bos pask omma ef a vyn
   
   PR. FAMILIAS
   deugh gynef me a thyswe
   chy th'agas mester wharre
   rak parusy y soper             [675]
   effan may hyl pup map bron
   ef hag ol y thyskyblon
   cafus y es hep danger
   
   otte omma skyber dek
   ha cala lour war hy luer       [680]
   pynak vo lettys pylek
   a weles an chy nym der
   
   IOHANNES
   an chy yn ta thy'm a plek
   a nef vhel an tas mer
   re'th ordene ty ha'th wrek     [685]
   pan vy marow yn y ever
   
   [Et tunc parabunt cenam]
   
   PETRUS
   johann gueres ov kul tan
   rag yma bovs lour certan
   omma sur erbyn soper
   a peua ol parusys              [690]
   fystyn leman me a'th pys
   may fo dyghtys a vreder
   
   IOHANNES
   otte an tan ow tewy
   dens pan vo both ganse y
   aga bos a vyth parys           [695]
   whet avar prys soper yv
   tan bras an oan re a lyv
   kyns y vos methen restys
   
   [Nunc surgit ihc. et eat ad cenam]
   
   IHC.
   dun alemma ahanan
   rak gans peder ha iowan        [700]
   nans yv bes soper parys
   erbyn agan bos ganse
   termyn vyth thy'nny sopye
   symon whek ow bennath thy's
   
   [Et tunc ihc recedit ab eo et veniet ad discipulos et dicit]
   
   [Jhs. osculatur eos]
   
   IHC.
   cres dev aberth yn anneth      [705]
   ha'm benneth ragas bo wheth
   yv on pask thy'nny parys
   ma yllyn mos the soper
   lauar an guyr thy'm peder
   del y'th caraf mur pup prys    [710]
   
   PETRUS
   a arluth ker parys yv
   an tas dev roy thy'm bos guyv
   the vos len seruysy thy's
   ha'm bredereth ol yn weth
   ysetheugh yn kesoleth          [715]
   rak scon why a fyth seruys
   
   [Et tunc omnes sedent in cena et dicit ihc]
   
   IHC.
   pur wyr theugh me a leuer
   my re thysyryas fest mer
   dybry genogh why haneth
   boys pask kyns ov bos marow    [720]
   ha tormentys yn garow
   kyns avorow hanter deth
   kymereugh eveugh an guyn
   rag ny evaf bys deth fyn
   genough annotho na moy         [725]
   bys may thyllyf yn ow gulas
   ha why gynef gans ow tas
   hep dyweth-va prest yn ioy
   
   IOHANNES
   arluth ker gura yn lowen
   hedre vy yn beys gynen         [730]
   neffre trystyns ny gen byth
   del osa dev thy'n ha pen
   mara quelyn thy's anken
   neffre ny a vyt the weyth
   
   IHC.
   me a leuer guyroneth           [735]
   onan ahanough haneth
   ru'm guerthas tho'm yskerens
   neb vs gynef ow tybbry
   a'm cowyth yn surredy
   ha sur a'm gor the mernens     [740]
   
   IUDAS SCAR.
   arluth leuerel dy'm gura
   marsof vy an keth henna
   na vo den aral sclandrys
   
   IHC.
   ow tybbry gynef yma
   a'm tallyovr yn keth bos-ma    [745]
   neb r'um guerthas sollabreys
   mab dev a tremyn a'n beys
   annotho del yv scryfys
   yn lyfryow yn lyes le
   goef vyth nep a'm guerthas     [750]
   myl wel vye re-nav-thas
   yn bys-ma genys na ve
   
   IUDAS SCAR.
   mester whek awos an tas
   lauar thy'mmo hep lettye
   oma vy nep a'th werthas        [755]
   the'n huthewon the lathe
   
   IHC.
   kyns leman me a's guarnyas
   hag a leuer theugh arte
   ty re'n leuerys iudas
   an guyroneth ru'm leaute       [760]
   
   [hic Jhs. dat hostiam apostolis]
   
   an bara-ma kymereugh
   theugh lemman yn kettep pen
   hag anotho ol dybreugh
   ow corf yv re'n oferen
   kepar del leuerys theugh       [765]
   guyrthys lythys yn grovs pren
   dretho ef prynnys bytheugh
   ol ow tus gour ha benen
   
   ANDREAS
   a arluth ker bynyges
   yma thy'm mur varthegyon       [770]
   pyv a yl henna bones
   ahanan ny vyth onon
   
   IACOBUS MINOR
   pyv an brasse den senges
   yn mysk ol thy thyskyblon
   neb a'n gothfo gorthybes
   kyn fo mar stout a'y golon
   
   IACOBUS MAIOR
   neb a vo yn moghya gre
   a vyth an brassa henwys
   herwyth nep a vo yn le
   del wor pup den ol yn beys     [780]
   
   SYMON
   ytho leuereugh ware
   kepar del ough fur syngys
   yn mysk ol an gowethe
   pyv henna my agas peys
   
   IHC.
   myghterneth war aga tus        [785]
   a fe arlythy a y yvs
   yn certan kyns ys lemyn
   ha nep astefo gallos
   a vyth gans yowynk ha los
   henwys tus vras pup termyn     [790]
   byth nyn sogh why yn della
   ahanough neb yv moghya
   ha'n brasa gallos dotho
   bythens kepar ha'n lyha
   ha nep a theppro kensa         [795]
   kepar ha nep a seruyo
   ha gorthybeugh thy'm yn ta
   pyv a synsow why moghya
   nep a serf py a theber
   
   SYMON
   a nyn syv nep a theppro        [800]
   yv sur del heuel dy'mmo
   moy yw arluth es spencer
   
   IHC.
   yn creys me re ysethas
   avel seruont ow seruye
   ha why gynef re drygas         [805]
   yn temptacyon yn pup le
   ha thywhy me re ordynas
   glas nef ynny rak tryge
   kepar del ordenas ow tas
   dy'mmo vy yn lowene     [810]
   
   may wrylleugh yn lowene
   keffrys dybry hagh eve
   war ow bos yn vhelder
   dyth brues y wregh ysethe
   ol an bys-ma rak iugge         [815]
   pup ol herwyth y ober
   
   BARTHOLOMEUS
   mester bynyges re by
   rak the thescas tek dy'nny
   yv parys yn pup termyn
   erbyn a pyth a gevsy           [820]
   ny yl den vyth gorthyby
   the resons yns da ha fyn
   
   IHC.
          [hic Jhs dat vinum apostolis]
   eveugh lemyn ol an gvyn
   rag hemma yv ow gos fyn
   hag a vyth ragough skullys     [825]
   yn dewyllyens peghusow
   why a'm cofua vy hep gow
   pysough may feve evys
   
   PHILIPPUS
   en tas dev roy thy'n bos gwyw
   the wos ker the resceue        [830]
   dre the voth yn geth hythyw
   me a'n pys yn cheryte
   
   [hic aqua paratur ad lauandum pedes
   apostolorum et manitergium]
   
   IHC.
   tommans onan dour war tan
   brag woge soper certan
   my a woulgh ol agas trys       [835]
   ha gans toval a lyn gulan
   my a's segh ketteb onan
   a bop mostethes ha lys
   
   [tunc iohannes apostolus venit cum aqua calida
   et pelluvio et dicit iohannes]
   
   IOHANNES
   arluth yma dour tommys
   lour may hallons bos golhys    [840]
   aga trys yn kettep pol
   
   IHC.
   yn bason bethens gorrys
   ha me a's goulgh dysempys
   may fons gulan a pup plos ol
   
   [et interea ihc accinctus manitergio incipiet lavare
   pedes discipulorum et cum venit ad petrum dicit ei petrus]
   
   PETRUS
   arluth golhy mara qureth       [845]
   ow treys thy'm y ffye meth
   hedre veyf byv yn certan
   
   IHC.
   pendra wraf ny wothes wheth
   ty a'n gothvyth yn dyweth
   woge ov mos ahanan             [850]
   
   PETRUS
   me a'n te thy's renothas
   kyn na vens neffre golhys
   ty ny's golhyth yn nep cas
   war beyns ol of yruyrys
   
   IHC.
   tav peder ty ny wothas         [855]
   lemyn pedra wrama thy's
   mar ny'th wolhaf dre ow ras
   yn nef ny vythyth trygys
   
   PETRUS
   arluth thy'mmo vy na gas
   pen na trovs na vo golhys      [860]
   
   IHC.
   neb a vo y gorf golhys
   nyn jeves ethom golhy
   saw y treys na vons sethys
   rag gulan yv ol yredy
   a pup plos yth ough glanhys    [865]
   mes ol nyn sough gulan deffry
   yma onan pur vostyys
   omma a gys company
   
   IOHANNES
   a mester cuf arluth nef
   my a grys pur wyr yn ta        [870]
   bos an keth den-na goef
   pan ve genys the'n bys-ma
   
   IHC.
   mester genough ym gylwyr
   hagh arluth henna yv guyr
   ytho mar kruge golhy           [875]
   agas treys h'aga seghe
   golhens pup treys y gyle
   ahanough kepar ha my
   ha bethough war colonow
   rak satnas yv yrvyrys          [880]
   avel ys y'nothlennow
   th'agas kroddre me a grys
   sav rak peder caradow
   lyes guyth me re bysys
   na dreyle y gousesow           [885]
   awos ovn bones lethys
   
   PETRUS
   arluth cuf me yv parys
   gothaf gynes bos lethys
   ha gorrys fast yn prison
   
   IHC.
   kyns bos vn nos tremenys       [890]
   why a vyth pur wyr sclandrys
   ahanaf ketep map bron
   pan vo guyskys an bugel
   y fy an deues a bel
   hag ol an flok a thybarth      [895]
   sav me war lergh drehevel
   a's dyerbyn dyougel
   yn galile ol warbarth
   
   PETRUS
   ha kyn fons y ol sclandrys
   neffre awos bos lethys         bg[900]
   my ny wraf the thyflase
   
   IHC.
   peder me a leuer thy's
   kyns ys bos kullyek kenys
   ter guyth y wregh ov naghe
   
   PETRUS
   kyn feua lethys marow          [905]
   dre mur peyn ha galarov
   ny'th ty nahaf bynary
   awos ovn bras lauarov
   agan arluth hep parov
   me ny'n naghaf war ow fay      [910]
   
   IHC.
   leuerough ow dyskyblon
   mar a fyllys theugh trauyth
   pan wruge ages danvon
   hep lorgh na scryp nos na deyth
   
   ANDREAS
   na fyllys a arluth da          [915]
   na fout bythqueth ny gen bue
   yn agan ethom pup tra
   pup vr parys thy'n vethe
   
   IHC.
   lemman lorgh nep a'n geffo
   gorrens y scryp dyworto        [920]
   ha nep na'n geffo na nyl
   guerthens y hugk the brenne
   anethy thotho clethe
   reys yv vos guyr an awayl
   
   [hic parantur duo gladii et petrus portet unum]
   
   PETRUS
   yma omma dev clethe            [925]
   parys gans ov cowethe
   cales ha scherp kekeffrys
   
   IHC.
   ow benneth theugh vynytha
   pur wyr lour yv an re-na
   rak governye ol an beys        [930]
   
   ________________________
   
   [tunc ibit iudas scarioth ad principes
   sacerdotum et dixit eis]
   
   IUDAS SCARIOTH
   heyl syr epscop . esos y'th cop
   owth ysethe
   heil pryns annas . thywhy qammas
   mur lowene
   
   CAYPHAS
   wolcom iudas par mon fay       [935]
   wolcom by maghomys lay
   wolcom myl-wyth yn ow hel
   lauar lemyn mar syv prys
   genes tus ervys
   the gerghes an vyl losel       [940]
   
   IUDAS SCARIOTH
   yv syre by godys fo
   saw gueytyens pup may tokco
   ganso lorgh py clethe da
   ha mowysy gans golow
   yn lanterns hep falladow       [945]
   fysteneugh fast alemma
   
   [judas scar. expectat ibi]
   
   CAYPHAS
   benneth maghom re'th fo prest
   rak certan lell os ha trest
   ha stedfast y'th ambosow
   tormentourys wythow rest       [950]
   comyth hedry lest and mest
   lemyn yn ol ovthommow
   
   [tortor habeat gladium et fustem]
   
   IS TORTOR
   heyl volaueth volaueth
   vthyk mur yv the areth
   leman worth agan gylwel        [955]
   lauar thy'mmo yn pryueth
   pendra yv the volnegeth
   ha my a'n gura dyowgel
   
   CAYPHAS
   tormentors yn kettep guas
   eugh alemma gans iudas         [960]
   the gerhas an guas muscok
   vgy ov ymwryl map dev
   pur wyr ef a'n gevyth gv
   pan dyffo yn ow goloc
   
   PRINCEPS ANNAS
   lauar cowyth da del os         [965]
   fatel yllyn aswonvos
   en harlot yn mysk y tus
   rak ganso yma hep fal
   mur a'y tus thotho haval
   na aswonyn an profus           [970]
   
   IUDAS SCAR.
   me a thysk theugh tokyn da
   y salugy my a wra
   mar scon del thyffyf thotho
   hag a warre th'y amme
   henna yv ef ru'm laute         [975]
   syttyough dalhen scon ynno
   
   [Judas stans expectat cum principe Anna]
   
   CAYPHAS
          [loquitur ad principem annam]
   ha why annas ov def ker
   dyswethough bos pryns somper
   rak dyswyl an cristenyon
   dreugh bys omma thu'm tyller   [980]
   an harlot guas a leuer
   y vos myghter yuthewon
   
   PRINCEPS ANNAS
   hep dout henna my a wra
   rag thy'm yma tokyn da
   rak y gafus                    [985]
   kettyl y'n geffo a'n bay
   yn cacher wythovte nay
   an fals profus
   
   CAYPHAS
   fystyn ov duf whek avy
   gueyt an harlot na scapyo      [990]
   drok handle del om kyry
   pan gyffy dalhen ynno
   
   IIS TORTOR
   henna my a wra wharre
   re maghom arluth pup le
   yn dyspyt the'n casadow        [995]
   dun alemma cowethe
   me a'n doro theugh the dre
   arluth the'th danvonadow
   
   JUDAS SCAR.
   bysy yv theugh bones war
   coynt mur yv an guas hep mar  [1000]
   hag a aswon lyes wrynch
   scolkyough th'y an dan dava
   rag mar a's guel ef a wra
   mos the kuthe war vn plynch
   
   PRINCEPS ANNAS
   mas yv the cusyl deffry       [1005]
   mar scon thotho delymmy
   kychough ef yn vryongen
   ha dalynnough mur cales
   ma na allo pertheges
   yn dyspyt ol th'y eghen       [1010]
   
   ________________________
   
   [tunc ibat (sic) Jhc in montem olivarium ad
   orandum et assumet secum petrum jacobum majorem
   et johannem]
   
   IHC.
   ow dyskyblon ysethough
   hag omma pols powesough
   hedre vyma ov pygy
   ol sav peder ha jamys
   ha johann an try a reys       [1015]
   mones gynef yredy
   
   [hic petrus et Jacobus major et Johannes eunt cum Jhesu]
   
   THOMAS
   arluth kepar del vynny
   del ose dev dreys pup tra
   me a wra prest hep ynny
   hedre veyf bew yn bys-ma      [1020]
   
   IHC.
   agas try deugh why genef
   rak yma yn ov enef
   trystyns fast bys yn ancow
   gotheveugh omma lavur
   ha gollyough gynef yn sur     [1025]
   ov kefyon ker colonow
   
   IACOBUS MAIOR
   ow colon re seth yn claf
   ow cleves the lauarow
   yn tormont mar a'th welaf
   gynes me a vyth marow         [1030]
   
   [tunc recedit ab eis et orabit ihc et ipsi dormient]
   
   IHC.
   ow thas whek luen a ras da
   possybil yv thy's pup tra
   del of the vap me a'th peys
   mar calle bos yn della
   gorre an keth mernans-ma      [1035]
   thyworthyf na vyf lethys
   lemyn na fo ol ow bouth
   cowlynwys thy'mmo lemyn
   sav the voth the gy arluth
   bethens gruys yn pup termyn   [1040]
   
   [Jesus expectat ibi cum oracione]
   
   DEUS PATER
   ow cannas whek the'n beys tovth
   lowenna tekea gothfy
   bihesu ov map kevarwouth
   vgy warnaf ow pygy
   
   GABRIEL
   a das del os bynyges          [1045]
   mos thotho yv ow yeues
   del ywe ow arluth ker
   
   [tunc descendit gabriel]
   
   [et tunc dicit angelus ad ihm orando]
   
   gorthyans thy's ha lowene
   the das ker a thy lawe
   a erghys guella the cher      [1050]
   
   IHC.
   ow thas ker gorthys re bo
   rak y confort yv thy'mmo
   fest parys yn pup termyn
   peder ny wolsys y fas
   vn prygwyth gynef golyas      [1055]
   kyns ys dos ow torment tyn
   
   [et tunc veniet ad discipulos tres et inveniet eos
   dormientes et dixit eis]
   
   IHC.
   whath gynef vn pols goylyough
   ha war ow tas fast pysough
   na entreugh yn temptacyon
   parys fest yv an spyrys       [1060]
   ha'n kye yv marthys grevyys
   gans cleues ha govegyon
   
   PETRUS
   a arluth ker my a wra
   mar a kyllyn yn della
   ny the gamwul y won guyr      [1065]
   
   IOHANNES
   arluth agan dew lagas
   yv marthys claf ow colyas
   golyas o agan dysyr
   
   [et iterum recedit ab eis et iet ad orandum
   et apostoli dormient]
   
   IHC.
   ow tas ma ny yl bones
   may treylyo mernens the ves   [1070]
   sav y wothaf thy'm a reys
   the volnegeth re bo gures
   rak an scryptor bynyges
   reys yv y vos guyr porrys
   
   [et iterum veniet ad eos et inveniet eos dormientes
   et dicit eis]
   
   IHC.
   wheth ow cufyon dyfunough     [1075]
   ha kes colon ol pesough
   na gyllough yn temptacion
   iudas ny gosk vn banne
   lymmyn dywans fystyne
   thu'm ry the'n fals yethewon  [1080]
   
   ____________________________
   
   IUDAS SCAR.
   pertheugh cof ol an tokyn
   a leuerys kyns lemyn
   thywy why a gowethe
   penag a wryltyf amme
   henna yv ef ru'm laute        [1085]
   synsew e fast hep lettye
   
   [hic venient princeps annas et tortores
   ambulantes in platea]
   
   ____________________
   
   [iterum tercio orabat dicens]
   
   IHC.
   whet ov thas ker luen a gras
   mar syv the voth grant an spas
   na theffo thy'm an mernans
   sav ma ny yl bos nahen        [1090]
   the voth prest yn pup hehen
   y goulenwel yv ow whans
   
   [et tunc veniet ad eos tercio dicens]
   
   IHC.
   ow cufyon leman coskeugh
   hag ol warbarth poweseugh
   me re pysys lour ov thas      [1095]
   ov nesse yma an preys
   may fyth map dev ynno reys
   the'n fals yethewon dygnas
   
   [et iterum veniet iudas et obuiabit eis]
   
   IHC.
   sevyn yn ban . dun ahanan
   scon alemma                   [1100]
   rak fals iudas . nep a'm guerthas
   ogas yma
   
   [hic petrus Jacobus et Johannes eunt cum Jhesu]
   
   IUDAS SCAR.
   a mester ker . yn pup tyller
   thy's lowene
   
   [et osculatus est ihc.]
   
   IHC.
   a gothman da . prak y wreta   [1105]
   thy'mmo amme
   thy'm the amme . ty re duth sur
   rag ow guerthe . the'n traytors pur
   
   [hic Jhs dicit ad principem Annam et alios Judeos]
   
   thy'm leuereugh . pyw a whyleugh
   a yethewon                    [1110]
   
   PRINCEPS ANNAS
   ihesu parde . a nazare
   an fals crystyon
   
   [tunc abient retrorsum et cecident in terra et
   iterum interrogauit eos ihc dicens]
   
   whythrough hetheu . worthyf wharre
   me yw ihesu . an nazare
   
   lyuyreugh whet . pan theugh mar freth
   pyv a whyleugh                [1115]
   
   PRINCEPS ANNAS
   ihesu ru'm feyth . a nazareth
   ny'n geuyth meugh
   
   IHC.
   my a leuerys thywhy
   ow bosa henna deffry          [1120]
   ytho mar qureugh ov wylas
   gesough ov thus vs gene
   the ves quyt the tremene
   yn della yv both ow thas
   
   PRINCEPS ANNAS
   a lorels re's bo drok lam     [1125]
   syttyough dalhennow yn cam
   a leuer y vos map dev
   ha dun ny ganso toth bras
   bys yn epscop syr cayfas
   yn gueth a prys er y gv       [1130]
   
   IIIS TORTOR
   me a'n dalhen fest yn tyn
   ha gans ow dornow a'n guryn
   na sowenno
   
   [et tunc apprehendent eum]
   
   bys yn epscop fystynyn
   warfor streche na wryllyn     [1135]
   dun scon ganso
   
   [tunc petrus abscidit auriculam tortoris
   nomine malcus et dicit]
   
   [hic petrus scidit auriculam Malci]
   
   PETRUS
   arluth lauar dyssempys
   thy'nny mar syv both the vreys
   ha bolenegoth a'n tas
   my the wyskel gans clethe     [1140]
   nep vs worth the dalhenne
   scherewys drok aga guas
   
   IIIIS TORTOR MALCUS
   out cowethe gueresough
   ow scoforn treghys myrough
   quyt the ves thyworth ow pen  [1145]
   gans onan a'y thyskyblon
   ma an glovs dre ow colon
   rak gallarow hag anken
   
   [hic jhc accipiet auriculam malchi et sanabit eum]
   
   IHC.
   gorteugh lymmyn gockyes
   the'th scoforn wharre yches   [1150]
   sur my a re
   
   [sanatur auricula malchi]
   
   abarth ow thas bynyges
   th'y thyller arte glenes
   kepar del ve
   a peder treyl the clethe      [1155]
   gorre yn y won arte
   yn levyr yma scrifys
   dre clethe nep a vewo
   ef a vyru yn sur dretho
   ha'n scryptor yw guyr yn wys  [1160]
   
   dar deseuos a wreugh why
   na allaf ow thas pygy
   hag ef a thanfon a'n nef
   dev-thek legyon yn vn ro
   a eleth wharre thy'mmo        [1165]
   ny'm nagh mar a'n pesaf ef
   
   yn ketella ythyv reys
   del redyer yn lyes le
   the vap den gothof yn beys
   hag entre th'y lowene         [1170]
   
   [dicit ad Judeos]
   
   why re thueth thy'm gans arvow
   gans fustow ha clythythyow
   kepar ha pan veue vy
   an pure lader yn pow
   pan dyskys yn eglusyow        [1175]
   ny wrug den fyth ow sensy
   
   [tunc omnes discipuli eius fugient excepto
   iohanne cindone cooperto et petrus sequebatur
   (sic) eum a longe]
   
   IS TORTOR
   a traytor bras sur map gal
   the gafus gynen yv mal
   kelmeugh warbarth y thyw-vreg
   na allo dyauk drewal          [1180]
   ef a'n geuyth war an chal
   den vythol na thovtyans peg
   
   [tunc IIs tortor accipiet iohannem apostolum et
   ipse relicto syndone nudus fugiet]
   
   IIS TORTOR
   a giglot of lynage
   ha ty mar yonk a'n age
   pendra wreta gans an guas     [1185]
   the vantel gas yn gage
   my a'n byth rag ov wage
   ha ty a grek renothas
   
   IIIS TORTOR
   kyn fe the thyv-vregh mar bras
   my a's kylm re sattenas       [1190]
   warbarth auel lader pur
   hag a'th wor bys yn cayphas
   yn dyspyt the'th dev-lagas
   rak na fues kyns lymmyn fur
   
   IIIIS TORTOR
   hembrynkeugh an harlot guas   [1195]
   ha gans ow wyp me a'n cheas
   ma kertho garwo y cam
   ke yn rak wyth yffle gras
   me a greys by god ys fas
   an harlot re thellos bram     [1200]
   
   [et tunc venient ad episcopum cum ihu et dicent ei]
   
   PRINCEPS ANNAS
   heyl a heyl epscop cayphas
   otte dynythys an guas
   omma gynen bys y'th hel
   syngys mar on the iudas
   rak sur ef a'm hembroncas     [1205]
   pur compys bys yn losel
   
   [hic Thomas sit presens et paratur ad ludum]
   
   CAYPHAS
   wolcum fest ough yn chymma
   a thysempys gureugh tan da
   rak yeyn fest yv an awel
   me a vyn y examne             [1210]
   ha'y dus ha'y deskes wharre
   prag na geusons dyougel
   
   [hic descendit episcopus cayphas]
   
   IS TORTOR
   syre arluth yn certan
   gurys da vye cafus tan
   rak marthys yeyn yv an guyns  [1215]
   yma ow trys ha'm dule
   thyworthef ow teglene
   ma thew krehyllys ov dyns
   
   [hic paratur ignis in atrio]
   
   IIS TORTOR
   cowethe hetheugh kunys
   ha me a whyth gans mur greys  [1220]
   may tewe an tan wharre
   rag ru'm fay rak ewen anwous
   ny glewaf yender thu'm trovs
   y thesaf ow clamdere
   
   [hic ancilla hostiarum sit parata ad ludendum]
   
   [hic thomas introducet petrum et dicit thomas ancillae
   hostiarum]
   
   THOMAS
   portheres gentyl mar sos      [1225]
   me a'th pys a lauasos
   dry ow cowyth aberveth
   ha mar tve re thu a'm ros
   me a wra mar vur ragos
   y lyuerel yn pryueth          [1230]
   
   ANCILLA OSTIARUM
   ru'm fay cowyth my a wra
   ragos moy es yn della
   dys yn rak abarth iovyn
   
   [ancilla dicit petro]
   
   oge gy a cowyth da
   onen a dus a'n den-ma         [1235]
   worthy's me a wra gouyn
   
   [hic petrus primo negauit christum et dicit petrus]
   
   PETRUS
   me a'th worthyp hep lettye
   ny fuf den thotho bythqueth
   na ny wylys ru'm leaute
   kyns lymman y lyv na'y feth   [1240]
   
   IIIS TORTOR
   otte lour kunys gyne
   whythyns lemmyn pup yn freth
   neb na whytho grens fannye
   gans y lappa worth an eth
   
   [hic Cayphas dicit ad Jhesum]
   
   CAYPHAS
   lauar thy'mmo vy yn scon      [1245]
   ple re seth the thyskyblon
   prag na thesons y yn chy
   ha dyswe thy'm nep reson
   a'th tyskes omma dyson
   may hyllyn gynes dysky        [1250]
   
   IHC.
   apert vythqueth y tyskys
   ow dyskes the'n yethewon
   worth golow nos ny geusys
   na ny wystrys yn scoforn
   lemmyn ol yn synagys          [1255]
   may clewas lyes map bron
   hag yn templis pan verys
   y tyskys thu'm dyscyblon
   worthyf na wovyn lemyn
   worth nep a glewas govyn      [1260]
   rak y a wor leuerel
   kemmys thethe re gevsys
   ytho worthyf ny goth thy's
   govyn yn nos dyougel
   
   IVS TORTOR
   yn della a gasadow            [1265]
   y gorthebyth epscobow
   mar wyr vyl despyt re'th fo
   rak ty th'y gam worthyby
   ty a vyth box trewysy
   haue that god yve thy wo      [1270]
   
   [et tunc dabit alapam in faciem christi
   
   IHC.
   mara keusys falsury
   ha henna dok dustuny
   mes mara keusys yn lel
   prag y wreth ov boxusy
   nyn syv lemmyn vyleny         [1275]
   awos guyryoneth keusel
   
   [hic tortores transeant ab eo]
   
   [hic ancilla hostiarum tentat petrum et dicit]
   
   ANCILLA OSTIARUM
                      [dicit ad petrum]
   en den-ma war ow ene
   gans ihesu a nazare
   yn certan a fue trygys
   
   [hic pannarius et mercenarius sint parati
   ad ludendum]
   ny dal thotho y naghe         [1280]
   rak ef yv a galile
   ha'y den ganso prest mygys
   
   PETRUS
   benen na govs muscoghneth
   rak an keth den-ma bythqueth
   ny'n servyes war ov ene       [1285]
   na ru'm fay my ny'n guylys
   may wothfen tremyn yn beys
   yntretho ha'y gowethe
   
   CAYPHAS
   [loquitur ad Jh.]
   lauar thy'm del y'm kyry
   prag ythose mar wokky         [1290]
   a ihesu whek
   re iovyn drok yv gyne
   na venta kammen tryle
   yn maner tek
   
   IHC.
   bythqueth me ny wruk foly     [1295]
   leman prest dader thywhy
   hag yn pup ethom gueres
   sav certan nynso torn da
   danvon guesyon an par-ma
   gans arvow thu'm kemeres      [1300]
   
   CAYPHAS
   myns a wruk me a'n avow
   hag a gyf dustynyow
   ty the govs er byn laha
   
   [loquitur ad pannarium]
   
   keuseugh lemman guykcoryon
   del ough why synsys gueryon   [1305]
   pendra geusys an den-ma
   
   PANNARIUS
   me a'n glewas dyougel
   lyes guyth ov leuerel
   an temple y wre terry
   hag arte y threheuel          [1310]
   yn try-dyth na vye guel
   the hemma of dustyny
   
   MERCENARIUS
   ha me a thek dustyny
   y'n clewys ov leuerel
   trey-dyth wose y terry        [1315]
   y wrefe y threheuel
   
   CAYPHAS
   travyth ny wreth gorthyby
   er byn dustenyow lel
   yth heuel bos falsury
   gynes pan wreta tewel         [1320]
   me a'th conior yredy
   a barth dev gans ol ov nel
   thy'mmo vy may leuerry
   mar sosa map dev vhel
   
   IHC.
   del yw ty re'n leuerys        [1325]
   sav wheth me a leuer thy's
   woge hen-ma ty a wel
   map dev sur ow thesethe
   a bart dyow th'y lawe
   the'n tas dev arluth huhel    [1330]
   ha deyth brues thergh of a thue
   ha why a'n guylvyth certan
   yn yer worth agas yugge
   ol tus a'n beys cref ha guan
   
   [et tunc scidet episcopus vestimenta sua propria(?)
   et dicit]
   
   CAYPHASg
   an fals re scornyes gyne      [1335]
   nynsus ethom nag onan
   thywhy a dustynye
   pan elevseugh covs an gevan
   
   [loquitur ad principem annam]
   
   pendra yn agas cusyl
   yv guel thotho the wruthyl    [1340]
   leuereugh me agas peys
   
   PRINCEPS ANNAS
   ef re thyndyles yn ta
   gothaf mernens yn bys-ma
   mara pethe lel iuggys
   
   CAYPHAS
   ru'm fay guyr yv agas cous    [1345]
   ef a'n pren sur wythovt flous
   yn ta del y'n dyndylas
   tormentours a barth a'n pla
   mur dyspyt theugh my a wra
   deugh yn rag yn kettep guas   [1350]
   
   I TORTOR
   voiaveth we buth y com
   tellyth anon al an sum
   mar syv the voth epscop stout
   pendra reys thy'nny the gul
   rag me a'n gura by my skul    [1355]
   pepenak vo wythout dout
   
   CAYPHAS
   tormentours cardowyon
   hep whethe corn na gul son
   kerugh ihesu thy'nny ny
   pur ankensy gans dornow       [1360]
   thotho war an scovornow
   reugh boxsesow trewysy
   
   [hic paratur vestis ad velandum Jhc.]
   
   IS TORTOR
   syr cayfas re synt iouyn
   me a wra the gorhemmyn
   fest yn lowen                 [1365]
   wel y met harlot ioudyn
   ty a fyth boxsesow tyn
   war an dywen
   
   IIS TORTOR
   gorteugh lemmyn cowethe
   gans queth me a vyn cuthe     [1370]
   y fas hag onan a'n guysk
   yn uvr-ne ef dysmegys
   py gansse y fue guyskys
   senseugh ef yn agan mysk
   
   [hic velatur Ihesus]
   
   IIIS TORTOR
   ru'm fay henna yv guary da    [1375]
   y cuthe scon me a wra
   guyskys lemmyn nep cowyth
   may hallo ef dysmygy
   mar syv map dev a vercy
   pyv a'n guyskys an barth kleth[1380]
   
   IVS TORTOR
   a pur lorel haue that
   
   [hic dat alapam Jhesu]
   
   dysmyg lemmyn ty guas smat
   mar sos crist map dev a nef
   pyv a ros thy'so an wat
   ha mar a qureta ru'm pat      [1385]
   me a wra y guthe ef
   
   IS TORTOR
   kyn na vynno dysmegy
   dun yn rak gans an guary
   ha ren thotho boxsusow
   gans dornow ha guelynny       [1390]
   war an scovornow bysy
   rak ef the cous whetlow gow
   
   IIS TORTOR
   me a vyn y thyscuthe
   hag yn spyt thotho true
   war y fas ha'y dev lagas      [1395]
   
   [hic spuit in faciem Jhesu]
   
   ha why yn weth cowethe
   pup vr gureugh y thyspytye
   ha daffole fast an guas
   
   IIIS TORTOR
   me a tru sur vn clotte bras
   ware yn y theu-lagas          [1400]
   may cutho hanter y fath
   yn ta ef re'n dyndylas
   pan cam worthybys cayfas
   cafus drok hag yfle grath
   
   IVS TORTOR
   [dicit petro]
   en keth guas-ma ythese        [1405]
   gans ihesu worth y seruye
   ha'y naghe byth ny wyla
   rak the gous a bref neffre
   the vos den a galile
   apert the pup vs omma         [1410]
   
   PETRUS
   na seruys re dev an tas
   na ny'n aswonfys yn fas
   kyns lemmyn y lyv na'y feth
   a thyraghough me a pys
   ow bones ymskemunys           [1415]
   me mar a'n sewys bythqueth
   
   [et tunc ihesus respiciet petrum et dicit petrus]
   tru gouy ellas ellas
   me the naghe mar thyfflas
   ow arluth nep a'm care
   y'n naghen ef a'm guarnyas    [1420]
   rak henna me a sorras
   hag a tos na wren neffre
   
   me a yl bos cuthygyk
   ow bones mar anfugyk
   dres pup den ol vs yn beys    [1425]
   ov colon yv marthys claf
   lowenhe me ny allaf
   gouy vyth pan y'n neghys
   
   my ny fethaf sur rak meth
   dos yn mysk ow brudereth      [1430]
   awos cous ger vyth gansa
   ellas pyth yv thy'm cusyl
   orth an dra-ma the wruthyl
   tru gouy pan y'n gruga
   
   ihesu whek ow arluth ker      [1435]
   ahanaf vy whet preder
   ha gaf thy'mmo ov trespas
   yth a pyas thy'm gul foly
   trystya a wraf y'th vercy
   cothys of yn edrek bras       [1440]
   
   me a wruk trespastye cref
   pan y'n neghys dev a nef
   hag ol y wythres keffrys
   ellas guthyl yn della
   gaf thy'm lemmyn yn tor-ma    [1445]
   a luen golon me a'th pys
   
   CAYPHAS
   annas whek pyth yv cusyl
   thy'nny guella the wruthyl
   worth an treytor
   
   PRINC. ANNAS
   me a leuer theugh ware        [1450]
   dun warbarth th'y examnye
   an vyl brybor
   
   CAYPHAS
   ru'm fey honna yv cusyl da
   yn kettella me a wra
   dun bys thotho hep lettye     [1455]
   guas da crocer thy'm ymma
   a aswon mur a laha
   connyngh yv ow tysputys
   
   CROCERUS
   me a thysput worto ef
   kyn feue map dev a'n nef      [1460]
   na map an iaul ny rof bram
   py nyl pynagol may fo
   me a wra by god ys fo
   y concludye war vn lam
   
   [descendit]
   
   CAYPHAS
   dreugh an profus aberueth     [1465]
   rak me a vyn yn pryueth
   whet vn wyth y examnye
   mar keus ken es guyryoneth
   ny my? a'n te thy's war ow feyth
   ef a'n pren kyns tremene      [1470]
   
   IS TORTOR
   syres theugh me a'n doro
   dus yn rak god yve thy wo
   the'th anfugy
   ef ny vyn by god ys fo
   awos myns a wren thotho       [1475]
   keusel thy'nny
   
   [et tunc ducent Jhesum in angulo s. in platea
   inter eos]
   
   CAYPHAS
   lauar thy'nny guyryoneth
   hep feyntys na falsury
   mar sosa crist map daueth
   pen dres ol an profugy        [1480]
   
   IHC.
   kyn leuerryf guyr den fyth
   ahanough ny vyn crygy
   mar a cofynnaf trauyth
   y wothough ow gorthyby
   woge hemma why a wel          [1485]
   map dev sur ov ysethe
   a barth dyov dyougel
   the'n tas dev yn lowene
   
   CAYPHAS
   ytho thy'nny yth heuel
   dre henna war ow laute        [1490]
   the vos map dev mur y nel
   luen a vercy ha pyte
   
   IHC.
   why re leuerys ow bos
   ha pur wyr yn della of
   why a wra y aswonvos          [1495]
   deth brus hag a'n kyf yn prof
   
   CAYPHAS
   pyth yv an ethom gortos
   na cafus dustynyow
   aban wreth y aswonvos
   dampnys yv dre y ganow        [1500]
   
   PRINCEPS ANNAS
   dun ganso er y anfus
   the pylat agan iustys
   may hallo cafus y vrus
   ha kyns dos sabot lethys
   
   _________________________
   
   JUDAS SCAR.
   me re peghes marthys trus     [1505]
   guyr gos dev pan y'n guyrthys
   rak henna an guella vs
   dascor myns mone yv pys
   
   CAYPHAS
   pendra yv henna thy'nny
   aban vynsys y werthe          [1510]
   ty a wor guyr yredy
   ny wrugh den the constryne
   
   JUDAS SCAR.
   aban nag vs ken maner
   an arhans kettep dyner
   me a's deghes war an luer     [1515]
   
   [hic projiciet monetam in terram]
   
   hag a vyn scon ymgregy
   rag ow querthe crist thywhy
   me re peghes marthys mur
   
   [paratur arbor et capistrum ad suspendendum Judam]
   
   ye mar vur me re peghas
   ow querthe crist luen a ras   [1520]
   the'n yethewon the lathe
   moy yv ys mercy an tas
   nag vs forth thy'mmo ellas
   the vos sylwys ru'm leaute
   
   me a vyn setye colm re        [1525]
   may fastyo an colm wharre
   sur adro thu'm bryangen
   a thysempys thu'm tage
   gouy vyth rak edrege
   bos mar hager ow gorfen       [1530]
   
   [hic suspendit se]
   
   SATNAS
   mal yv gynef the gafus
   the vos gynen the terrus
   yn the pegh rak the tage
   the enef plos casadow
   ny vyn dos dre the anow       [1535]
   rag the crist ty the amme
   
   CAYPHAS
   [hic cayphas accipiet monetam]
   en arhans me a gymer
   hagh a's guyth kettep dyner
   yn certan rak an termyn
   ny goth aga bos gorrys        [1540]
   yn arghov rak bos prennys
   ganse mernans den bryntyn
   
   PRINCEPS ANNAS
   me a gesul bos ganse
   prennys da gwon yn nep le
   rag an clathva crystunyon     [1545]
   ma na vons y ov flerye
   aga fleyr a yl schyndye
   ha lathe mur yethewon.
   
   CAYPHAS
   ru'm fey homma yv cusyl da
   my a vyn gul yn della         [1550]
   py le penag y's kyffyn
   
   CROCER.
   yma goon vras thy'mmo vy
   me a's guerth theugh yredy
   a thek-warn-ugans sterlyn
   
   CAYPHAS
   ha my a's pren thyworthy's    [1555]
   otte an mone parys
   thy'so the pe
   
   [monstrat loculos cum moneta]
   
   a weyl ol the'n arlythy
   me a's pe yn surredy
   thy'so whare                  [1560]
   
   CROCER.
   me a's kymmer yn lowen
   hag a gul trank hep worfen
   thy's y guerthe
   the anciethyas crystenyon
   na vons yn mysk yethewon      [1565]
   ov fleyrye re
   
   [tunc soluit ei pecuniam et propemodum
   transiet cum ihesu ad pilatum]
   
   CAYPHAS
   syr pylat thy's lowene
   otte an ihesu gyne
   dres bys thy'so yu kelmys
   me re'n cafas ov treylye      [1570]
   agan tus yn lyes le
   yn mes a grygyans pup prys
   
   PRINC. ANNAS
   me a'n clewas ov tyffen
   na vo reys awos heghen
   trubit vyth the syr cesar     [1575]
   hag ow bostye y bos ef
   cryst guyr vn vap dev a nef
   yn bys-ma nan geves par
   
   [hic tortor transiet domum]
   
   [et tunc ascendant omnes praeter ihesum qui
   stabit ante tentum pilati]
   
   PILATUS
   wolcom kayfas ru'm leaute
   ty hag ol the gowethe         [1580]
   certan y'm hel
   
   [loquitur ad Jhu.]
   
   lauar thy'mmo vy yn scon
   mar sos myghtern yethewon
   cous gans mur nel
   
   IHC.
   pylat ty re leuerys           [1585]
   yn certan kepar del yv
   pur wyryoneth re geusys
   ahanaf re'n geth hethev
   
   PILATUS
   my ny welaf ken yn bys
   may fe an keth den-ma guyv    [1590]
   dre reson the vos lethys
   guel vye y gase bev
   
   PRINCEPS ANNAS
   yma ov treyle deffry
   ol an wlascor a iudi
   ov talleth yn galile          [1595]
   bys omma prest ov tysky
   ynno pup den ol crygy
   hag ef avel dev gorthye
   
   PILATUS
   leuereugh thy'mmo whare
   mar syv den a galile          [1600]
   hag a gallos erodes
   me a wra sur y thanfon
   the'n turont erod yn scon
   mar sywe a'y arlottes
   
   PRINCEPS ANNAS
   syre me a leuer thy's         [1605]
   pur wyr ef a fue genys
   pur evn y bethlem iudi
   gruys da vye me a grys
   thotho y vos danvenys
   del ywe arluth thy'nny        [1610]
   
   PILATUS
   ef a thotho ru'm leaute
   ny vennaf pella lettye
   marregyon me agas pys
   orreugh ef the erod scon
   leuereugh my th'y thanfon     [1615]
   thotho rak gul both y vrys
   
   [hic descendit pilatus et iet in tentum cayphas]
   
   __________________________
   
   IS MILES
   me a'n gor thotho ru'm sovl
   mar ny'n gorraf an myl dyaul
   re dorrow mellow y gyn
   uynytha na effo coul          [1620]
   dus yn rak yma thy'm toul
   guthyl may fe the wos yeyn
   
   PRINCEPS ANNAS
   syr cayphas so mote y go
   da vye thy'n mos ganso
   may hyllyn y acusye           [1625]
   ha danvon th'agan doctours
   may fons rag agan onours
   er-y-byn ov tysputye
   
   [et tunc ipsi transeant cum jhu et parumper
   spaciabunt in platea dummodo nuncius eat post
   doctores et dicit cayphas]
   
   CAYPHAS
   that ys south by god ys fo
   and ellys god yeue yow wo     [1630]
   annas whek re'n arluth dev
   lyzt fonde cannas paramour
   ke lauar thu'n dev doctour
   dos the gous er byn ihesu
   
   IS NUNCIUS
   henna me a wra hep let        [1635]
   an elles the difl yow fet
   ganso the dre yn y wlas
   bot yowr doctours y yov fet
   bys yn iherusalem sket
   god yeue yow al yfle gras     [1640]
   
   [nunc episcopus et princeps et milites omnes
   transient cum ihu et spaciabunt in platea]
   
   CAYPHAS
   wel thew fare messeger
   fystyn dywhans gans en ger
   a thesempys
   ha rewardys ty a vyth
   a thyworthyf vy ru'm fyth     [1645]
   sur kyns pen vys
   
   [hic pompabunt doctores]
   
   [hic cayphas princeps annas et milites eunt
   cum Jhu ad herodem]
   
   __________________
   
   IS NUNCIUS
   heil doctours ha mestrigi
   cayphas re hyrghys thywhy
   a thos the ierusalem
   the dysputye worth ihesu      [1650]
   a leuer y vos map dev
   a fue genys yn bethlem
   
   IS DOCTOR
   pur parys th'y worhemmyn
   ny a thy a ver termyn
   agan dev wythoute fal         [1655]
   hag a'n conclud an iaudyn
   a leuer y vos dev thy'n
   na gouse moy ys margh dal
   
   IIS DOCTOR
   me a'n conclud yredy
   ma na wothfo gorthyby         [1660]
   vn reson thu'm argument
   a syv an den-na goky
   mar myn er-agan-pyn ny
   cous reson vyth uerement.
   
   IIS NUNCIUS
   ef a geus lauarow stout       [1665]
   hag a leuer the pup prout
   certan y vones map dev
   neb a thue th'agan brugy
   yn ayr deth brus pup huny
   ha'y hanow yv crist ihesu     [1670]
   
   [tunc doctores venient et eunt ad herodem post alios]
   
   _________________________
   
   IIS MILES
   ke yn kerth ty ihesu plos
   bysy vye thy's gothuos
   yn certan mur a scryptours
   mara mynnyth gorthyby
   hytheu concludys na vy        [1675]
   mar kevs thy'so an doctours
   
   [hic pompabit si voluerit herodes]
   
   ERODES
   ny vennaf pel ym-breyse
   rag nynsyv an vaner vas
   the voy denuyth ny'm gorse
   kyn facyen mur renothas       [1680]
   
   [hic episcopus cayphas loquitur ad herodem et
   principes salutando eum]
   
   CAYPHAS
   heil syr lord and emperour
   heil now kyng of kynggys flour
   arluth dres ol an bys-ma
   fayr an suyt bryte of colour
   pylat thywhy gans onour       [1685]
   re thanvonas vn adla
   
   [Jhe hic ambulat ante tentum herodis paurumper]
   
   HERODES
   wolcom cayphas re iouyn
   and yk annas me cosyn
   hag ol agas cowethe
   leuereugh a ver termyn        [1690]
   py hanow yv a'n iaudyn
   thy'mmo a thanfonas e
   
   PRINCEPS ANNAS
   hemma yv an keth ihesu
   a leuer y vos map dev
   map iosep an coth was gof     [1695]
   an temple ef a thyswra
   yn trydyth ef a'n dregha
   guel ages kyns mur yn prof
   
   HERODES
   mar syv hemma an ihesu
   wolcom yv re'n arluth dev     [1700]
   y weles my re yevnys
   ha pilat rak y thanfon
   me a'n caruyth y'm colon
   alemma bys gorfen beys
   
   IS DOCTOR
   heil syre emperour a'n wlas   [1705]
   iouyn roy thy's bos den mas
   ha len reulye the wlascor
   ha hayl thy'so syr cayfas
   ha hayl thy'so prins annas
   heyl thy's ihesus an brybor   [1710]
   
   HERODES
   mestrygy wolcom y'm tour
   iouyn roy theugh mur onour
   warbarth ol kyn gys merwel
   na wreugh vn tuch vyth letye
   a thesempys fystyne           [1715]
   epar del ough tus vhel
   rak me a vyn dysputye
   worth ihesu a nazare
   
   [herodes loquitur ad Jhesum]
   
   ha worthy's me a wouyn
   mar sosa crist map dauyth     [1720]
   map dev pur ha den yn weth
   dre the voth gorthyp lemyn
   
   CAYPHAS
   y vos ef re leuerys
   lyes trefeth y'n clewys
   ma na yl y thynaghe           [1725]
   map dev pur ha den keffrys
   a vaghteth gulan dynythys
   ha henna mur varth vye
   
   IIS DOCTOR
   me a bref bos gow henna
   rak dev ha den yv dev dra     [1730]
   pur contraryus yn kende
   dev yv spirys hep body
   den yv corf gans ysyly
   bos an thew-ma na alse
   
   HERODES
   gorthyp lemyn ihesu whek      [1735]
   the'n mester del y'm kyry
   lauar fur mur thy'm a'm plek
   mar sos dev dyswe thy'nny
   
   IS DOCTOR
   y gorthyby me a wra
   ef a alse bos yn ta           [1740]
   hanter den ha hanter dev
   den yv hanter morvoron
   benen a'n pen the'n colon
   yn della yw an ihesu
   
   IIS DOCTOR
   ef a leuerys yn weth          [1745]
   try deth woge mos yn beth
   the vevnans y tasserhy
   vn wyth mar pyth den marow
   y spyrys neffre hep gow
   byth ny thue yn y vody        [1750]
   
   IS DOCTOR
   me a worthyp thy'so lel
   byth ny wruk ef leuerel
   corf hag enef y syvy
   ef a tassergh dyougel
   lyes prys woge merwel         [1755]
   the pen try deyth yredy
   
   HERODES
   ihesu prak na worthebyth
   lauar thy'm awos trauyth
   mara cruste leuerel
   ken fe an temple dyswrys
   kyn pen try dyth y wrussys    [1760]
   guel ys kyns y threheuel
   
   IIS DOCTOR
   mara leuersys henna
   certan ty yv map a'n pla
   den fyth ol murs dre pystry
   yn try deyth ny'n threhafse   [1765]
   pup pystryor y cothe
   dre reson da y leysky
   
   [et jhe semper tacebat sic]
   
   HERODES
   mar soge map dev a ras
   dyswe thy'm nep meystry       [1770]
   may hyllyn dy'so crygy
   ha mara qureth renothas
   me a syns the vos dremas
   hag a'th worth bys vynary
   
   [et semper ihc tacebat et non
   respondebat ei nullum uerbum]
   
   pendra ny vente keusel        [1775]
   dout an ieues an losel
   mar keus y vos concludyys
   nyn syv lemyn vn boba
   kyn gys y vos alemma
   yn guyn ef a vyth guyskys     [1780]
   
   [hic paratur tunica alba propter ihesum et
   tradat consultor herodi]
   
   yn tokyn y vos goky
   ha myns a geusys foly
   ma na veath y avowe
   hethough cercot a baly
   thotho me a vyn y ry          [1785]
   rag ef thy'm the lafurye
   
   CONSULTOR
   syre ottensy parys
   a's guyskens a thesempys
   adro thotho ef mar myn
   maga guyn auel an gurys       [1790]
   dyeth vye bones reys
   queth a'n par-ma the iaudyn
   
   HERODES
   thotho ef me an vossaw
   epscop pryns doctor ha maw
   the'n iustis pylat arte       [1795]
   eugh ganso yn kettep pen
   my ny gafaf ynno ken
   may cothfo thy'm y lathe
   
   CAYPHAS
   syre ny a'n gor wharre
   the pylat fast bys yn tre     [1800]
   hag ef syngyns guyryoneth
   farwel syour we wol go
   ow bennath y'th chy re bo
   mar luen os a skenteleth
   
   HERODES
   wel thow fare syr cayfas      [1805]
   and yk me cosyn annas
   cussyllyough menough ihesu
   a gase y wokyneth
   ha treyle the skentuleth
   ow tyweth na ganno tru        [1810]
   
   PRINCEPS ANNAS
   me re'n cusullyes myl wyth
   sav ny vyn awos trauyth
   gage y tebel crygyans
   ol mens trespas a wruge
   thotho ef me a'n gafse        [1815]
   a menne gelwel gyuyans
   
   [et tunc transient cum eo ad pilatum pervenient
   ad eum et dicit]
   
   IS MILES
   a uyl gadlyng dues yn rag
   wor tyweth whet crok a'th tag
   otte ha coynt o an guas
   pa na vynne gorthyby          [1820]
   a thyrak an arlythy
   the resons a'n doctors bras
   
   IS DOCTOR
   farwel syres we wol go
   for thys cher haf we y do
   somot y thue                  [1825]
   yn certan kyn na gowso
   dre laha y coth dotho
   drok dywethe
   
   CAYPHAS
   syr doctors rys yv theugh whet
   bys ma fo gurys an dywet      [1830]
   certan gynen laufurye
   rak an harlot a geus freth
   pur wyr ynno nyn sus meth
   theugh leuaraf ru'm laute
   
   IIS DOCTOR
   yn lowen gynough my a         [1835]
   mara kellyn theugh gul da
   na seuel yn le tyller
   yn le may fynny a wyth
   ma na gaffo gorthyp vyth
   er-agan-pyn the cous ger      [1840]
   
   [et tunc venient omnes ad pilatum et dicit]
   
   IIS MILES
   heyl syr iustis yn the tour
   myghtern erod gans onour
   re thanfonas ihesu thy's
   hag yn guyn ef re'n guyscas
   vynytha dalasias              [1845]
   ef a'th caruyth me a grys
   
   PILATUS
   synt iouyn whek re'n carro
   ha dres pup ol re'n gorthyo
   kepar del ylle yn ta
   
   [hic descendit pilatus]
   
   lemyn pryns ha mestrygy       [1850]
   hag epscop cayfas deffry
   why re thros thy'm an den-ma
   kepar ha pan dreyle ef
   en dus thyworth dev a'n nef
   ha worto pan wofynnyf         [1855]
   nep question by god ys fo
   blam vyth ny gafaf ynno
   nag erod an arluth cref
   
   pan fue genough acusyys
   ef ny gafas fout yn bys       [1860]
   pan y'n danfonas ef thy'n
   mar a mynne amendye
   guel vye y thylyfrye
   hep drocoleth thyworthy'n
   
   [loquitur ad carceratorem]
   
   how geyler a barth iouyn      [1865]
   ty ha'th page whyp an tyn
   deugh agas dew scon yn rak
   
   CARCERATOR
   ol the'th voth ov arluth ker
   dynythys on hep danger
   bys dy's omma hep ardak       [1870]
   
   PILATUS
   vgor daras the pryson
   ha gor ihesu ynno scon
   pols the powes
   mar a mennyth kergh thotho
   a thysempys may geffo         [1875]
   sur vn mowes
   
   GARCON
   syr arluth ker cuf colon
   egerys yv an pryson
   wyth out les
   me a'n te thy's war ow fyth   [1880]
   na nyl yn nos nag yn geyth
   nyn geuyth cres
   
   [pilatus et omnes Judei transient ad tentum Cayphae]
   
   CARCERATOR
   ty uaw lemyn synge fast
   rak ef a wor lyes cast
   rak the tolle                 [1885]
   den fel mur yv hag yngyn
   gueyt y wrennye prest yn tyn
   byth na scapye
   
   GARCON
   me a'n kelm yn kres a'n wast
   may pysso ef atta last        [1890]
   gefyens war pen y theu-lyn
   ha me a wra y tempre
   byth na allo ef fye
   nyn syw saw vn plos iaudyn
   
   CARCERATOR
   ke a profeth cowyth whek      [1895]
   me a'th pys gynes mar plek
   war iouyn gylwel mercy
   ha na gous kemmys whetlow
   hag yn ur-na sur hep wow
   ty a plek the'n arlythy       [1900]
   
   GARCON
   hag yn della mara qureth
   neffre ny fyth scham na meth
   saw mur a ioy
   onor a fyth vynytha
   pup den ol a'th car yn ta     [1905]
   yn pur deffry
   
   _____________
   
   [pompabit lucifer si placet]
   
   LUCIFER
   og gouy mones mar pel
   agan meystry dyougel
   yn certan cryst a lygha
   ny won the gul pyth yv guel   [1910]
   y vos map dev mur y nel
   lemyn ny a wor yn ta
   
   SATANAS
   ellas bythqueth kyns lemmen
   y vos guyr dev ny wythen
   worth hemma pyth yv cusul     [1915]
   rak ef a gergh thyworthy'n
   kemmys na worthyo iouyn
   hag a wra thy'n drok bresul
   
   BELSEBUC
   leuereugh a thysempys
   the wrek pilat an iustis      [1920]
   certan y tue vyngeans bras
   war y gour mar pyth lethys
   ihesu cryst an lel profys
   hag yn weth war y fleghas
   
   LUCIFER
   ov benneth thy's belsebuk     [1925]
   del ose pryns ha chyf duk
   ha fur dres the cowethe
   ty a yn certan thethy
   a thysempys yn teffry
   yn scon rak y cusyllye        [1930]
   
   BELSEBUC
   wharre thethy . yn scon me a
   bythaf bysy . sur war an dra
   hag yn teffry . byth ny falla
   ow nygys vy . spedye a wra
   
   [et tunc ipse iet ad uxorem pilati dormientem
   in tento et dicit ei belsebuc]
   
   BELSEBUC
   heil a heil madama vras       [1935]
   danfon the pilat cannas
   pur wyr y tue vyngeans tyn
   mar pyth an guyryon dyswrys
   warnough war agas fleghys
   man gueller a uer termyn      [1940]
   
   UXOR PILATI
   yw guyr thy'm a leueryth
   ny fensen awos trauyth
   yn della bos wharfethys
   mar a quellan yn certan
   drok thu'm fleghys na duan    [1945]
   ov colon a uyth terrys
   
   BELSEBUC
   pur wyr a lauaraf thy's
   certan mar pythe lethys
   y tue uyngeans war the wour
   ha war the fleghys keffrys    [1950]
   ef yv cryst map dev hynwys
   danfenys a nef the'n nor
   
   UXOR PILATI
   aban ywe yn della
   me a vyn danfon toth da
   ow cannas rag y warnye        [1955]
   [recedit Belsebuk]
   
   messeger ke alemma
   leuerel thu'm arluth gura
   ihesu na wrella dampnye
   rak me a welas dre huyn
   pur wyr y tue mernans tyn     [1960]
   mara pythe ef lethys
   warnotho re synt iouyn
   man gueller a ver termyn
   ha war y fleghys keffrys
   
   IIS NUNCIUS
   arlothes ker my a wra         [1965]
   agas nygys fystyne
   dyspyt the vyrgh thedama
   mar ny'n guarnyaf scon wharre
   
   _____________________________
   
   PILATUS
   leuereugh thy'm hep lettye
   pahan cheyson a's bues why    [1970]
   er byn ihesu nazare
   pan vynnough y thystrewy
   
   CAYPHAS
   me a worthyp thy's warre
   an guyryoneth yredy
   tebel den ef mar ny fe        [1975]
   ny ny'n drosen thy'so gy
   
   PILATUS
   ytho why kemereugh e
   ha herwyth agas laha
   ha concyans guregh y iuggye
   the'n mernans mar coth henna  [1980]
   
   PRINCEPS ANNAS
   ny dogoth thy'nny lathe
   den uyth ol yn nor bys-ma
   felon na lader kyn fe
   hep brus iustis uynytha
   
   [tunc pilatus ibit ad carcerem solus et dicit]
   
   PILATUS
   geiler ygor an daras          [1985]
   rak me a vyn daryuas
   worth ihesu wheth
   anotho dygheth vye
   y wokyneth na age
   ha'y muscoghneth              [1990]
   
   CARCERATOR
   whare theugh me a'n ygor
   why a thyndylse onor
   mar calleugh dry
   An ihesu the cen crygyans
   ef re trylyas lyes cans       [1995]
   yn mes a'n fey
   
   [et tunc intrabit in carcerem pilatus solus et
   dicit ad ihesum]
   
   PILATUS
   lauar thy'mo vy yn scon
   yv ty myghtern yethewon
   kepar del fus acusyys
   
   IHC.
   guyr a leuersys certan        [2000]
   thy'm a'th ganow the honan
   py gans ken re yu dyssys
   
   PILATUS
   lauar mar sof vy yethow
   the bobil hep falladow
   ha'n epscobow kekyffrys       [2005]
   a'th dros bys thy'mmo omma
   pan drok-kuleth a wrusta
   gorthyp vy na uyf tollys
   
   IHC.
   the worthyby me a wra
   nyn syv ow gulas a'n bys-ma   [2010]
   hag yn certan a pe hy
   ov seruons byth ny'm gasse
   the'n yethewon ow guerthe
   na'm bues gulas ynno deffry
   
   PILATUS
   ytho dre henna ythyv          [2015]
   the vos myghtern war nep cor
   pan leuerta thy'm ihesu
   thy'so gy bones gulascor
   
   IHC.
   ty re leuerys an guyr
   myghtern of war wlas ha tyr   [2020]
   yn henna y fuf genys
   rak henna the'n bys y tuyth
   rag don dustiny ha guryth
   the'n lendury yn pup prys
   pepenag vo a'n barth wyr      [2025]
   a cleufyth ov voys yn tyr
   sarsyn py yethow kynfo
   
   PILATUS
   lauar th'ymmo er the fyth
   pandra yv ol guyryoneth
   pan geusyth mur annotho       [2030]
   
   [et non respondet ei et pilatus uadit foras et
   dicit iudeis]
   
   me a's guarn yowynk ha hen
   my ny gafaf ynno ken
   may cothfo thy'm y dampne
   bythqueth re bue vs geneugh
   war pask my the ase theugh    [2035]
   vn prysner ha'y thelyffre
   
   a vynnegh ol assentye
   rak pask my thylyfrye
   ihesu myghtern yethewon
   
   CAYPHAS
   a na vynnyn syr iustys        [2040]
   sau barabas ny a pys
   vgy yn colm yn pryson
   
   [tunc cayfas eit domum cum anna]
   
   [et tunc vertit ad ihesum in ostio pretorii et dicit ei]
   
   PILATUS
   a ihesu a sos gocky
   scon ty a fyth anfugy
   tormentours abarth a'n iaul   [2045]
   fysteneugh th'agas kregy
   degovgh genough pup huny
   whyppys da ragas bo meul
   
   [hic paratur flagellum per tortores et postis
   ad ligandum Jhm. et corda et cathena et corona
   spinea paratur]
   
   IS TORTOR
   heil volaueth syr iustis
   a wetta ny deuethys           [2050]
   warbarth ha'n kenso galow
   lauar thy'nny me a'th pys
   the volungeth a ver spys
   na ven lettyes gans whethlow
   
   PILATUS
   tormentours an keth guas-ma   [2055]
   gans skorgys ha whyppys da
   guregh y cronkye tor ha keyn
   worth an post yn le may ma
   y gelmy fast why a wra
   ans louan ha chaynys yen      [2060]
   
   ha mar ny fyn dynaghe
   y gow ha mercy crye
   hag amendye y treyson
   gans spern guregh y curene
   rak an harlot the facie       [2065]
   y vos myghtern yethewon
   
   [et tunc pilatus ascendit in tentum suum]
   
   IIS TORTOR
   henna me a wra ru'm tros
   mal yv gynef y gaffos
   rak y worre th'y ancow
   a harlot ymskemunys           [2070]
   worth post ty a uyth kelmys
   the wothaf an strecusow
   
   IIS TORTOR
   me a'n kelm by god ys fas
   hag a cach an cercot vras
   the ves vs adro thotho        [2075]
   
   [exeunt tum omnes denudatur alba et
   paratur purpura]
   
   may haller ry yfle gras
   ha knoukye prest tys-ha-tas
   vengyans the nep a'n sparryo
   
   [hic Jhs ligatur ad postem]
   
   IVS TORTOR
   me a gelm fast an losel
   may hallo pup ol the wel      [2080]
   dotho ef ry strekesow
   lemyn ol byan ha bras
   knoukyough ef del dyndylas
   may cosso y tynwennow
   
   IS TORTOR
   my an knouk ef er y wev       [2085]
   otte mellow y geyn brev
   haue that ty uyl brathky
   ow bommyn yv marthys glev
   ny fyn an guas gelwel tru
   na pygy cafus merci           [2090]
   
   IIS TORTOR
   me a'n knouk fest dybyte
   man geffo pup ol bysne
   ow myres worth y vody
   del wascaf y peydrennow
   may fo gos y vlewennow        [2095]
   ha'y corf ol kyns ys hethy
   
   IIS TORTOR
   a uyl losel re'th fo crok
   me a wra thy's mur a throk
   ha dyspit somot y go
   hag a'th whyp war an wolok    [2100]
   may whylly guryghon ha mok
   the thev-lagas a dre dro
   
   IIIS TORTOR
   ty a'n guysk auel caugh was
   ty a wor guel bremmyn bras
   dyllo menough mes a'th tyn    [2105]
   a harlot yn spit the'th fas
   gans ov scorge tys-ha-tas
   me a'th wysk may fo drok pyn
   
   IS TORTOR
   fy theugh a vosteryon plos
   awos agas fas ha tros         [2110]
   ny wra bom y worlene
   an harlot foul y berhen
   awos kemmys drok a wren
   a'n beys ny fyn tremene
   
   IIS TORTOR
   aban na fyn dewethe           [2115]
   me a vyn y curune
   auel myghtern yethewon
   otte spern grisyl gyne
   ha dreyn lym ha scharp ynne
   a grup bys yn empynyon        [2120]
   
   [hic paratur spinea pro corona Jhu.]
   
   IIIS TORTOR
   me a ordyn y wyske
   yn purpyr rych ru'm laute
   kepar del goth the vyghtern
   
   [resolvitur Jhs a poste]
   
   a fo nowyth curunys
   myghtern yethewon heil thy's [2125]
   rak the sallugy ny vern
   
   [genuflectil]
   
   IVS TORTOR
   ot omma gynef hep fal
   queth ruth certan purpur pal
   the wyske adro thotho
   
   [hic induunt eum purpura]
   
   dyeth fest vye ru'm chal      [2130]
   y uos yn kerghen map gal
   kemer y dyspit re'th fo
   
   IS TORTOR
   aban yv y queth guyskys
   y curyn a fyth syttyys
   auel myghtern war y pen       [2135]
   
   [hic coronatur Jhs. et ponunt virgam albam
   in manu ejus et quidam (?) unus corum
   percussit caput Jhs.]
   
   tynnough ol gans mur a grys
   may fo dreyn a'n guryn cys
   yn empynnyon dre an cen
   
   IIS TORTOR
   me a's ten gans ol ov nerth
   may th'entre an spikys serth  [2140]
   dre an cen yn y grogen
   ha scullye y ympynnyon
   heil myghtern a'n yethewon
   ymwyth lemman rag an ken
   
   PILATUS
   [hic descendit Cayphas et Annas]
   
   benes vos theugh tormentors   [2145]
   powesough lymmyn vn cors
   me agas pys
   hag eugh the dre the coske
   me a fyn y examnye
   a thysempys                   [2150]
   
   [tortores transeunt dontum]
   
   [et ibit ad ihm in pretorio ubi ihc stat]
   
   lemyn cryst dus alena
   the thylyfrye me a wra
   mara callaf yredy
   
   [hic pilatus accipit eum per manum]
   
   [tunc veniet ad eos joras et ihm in manu eius]
   
   syrys thywhy lowere
   a wotteue ef gene             [2155]
   may whothfough yn pur deffry
   ny gafaf vy ken ynno
   na blam the vones lethys
   y gase the vos then fo
   nyn sus guel cusyl yn beys    [2160]
   
   [hic cayphas et princeps annas et doctores venient ad pilatum]
   
   PRINC. ANNAS
   gorre the'n mernans gorre
   yn pren crous a thysempis
   ha kelmys treys ha dule
   ynny hy bethens taclyys
   
   PILATUS
   ottense kemereugh e           [2165]
   ha crousyough ef a ver spys
   my ny gafaf ru'm laute
   th'y lathe ken fyth yn beys
   
   CAYPHAS
   yma thy'nny ny laha
   hag yn certan dre henna       [2170]
   y coth thotho bos lethys
   drefen ef the leuerel
   y uones map dev huhel
   treytor yv the'n fey preuys
   
   [et tunc pilatus magis timet et iet iterum cum eo
   in pretorio et dicit ei unde es tu et ihc tacebit
   et dicit ei pilatus iterum]
   
   PILATUS
   mar a leuerys henna           [2175]
   y examnye my a wra
   wheth yn pryue
   
   [hic iet cum eo in pretorium]
   
   ihesu del os cowyth da
   lauar a pile osa
   er the laute                  [2180]
   ny geusyth rak ny wothas
   bos grontys thy'm gallos bras
   hethew may hallaf dywys
   gallos a'm bues the'th crousye
   ha gallos the'th tyllyfrye    [2185]
   an nyl a vynnyf yn beys
   
   IHC.
   gallos warnaf ny fyes
   na fe y vos grantys thy's
   dyworth uhella arloth
   rak henna neb a'm guerthas    [2190]
   mur the voy ef re peghas
   ha drok warnotho a goth
   
   [tunc exiet pilatus foras et ei obuiabit nuncius dicens ei]
   
   IIS NUNCIUS
   syr arluth theugh lowene
   ov arlothes sur gyne
   dre thynnargh agas pygys      [2195]
   na wrellough cammen lathe
   an profus a nazare
   rak certan mar pyth lethys
   y tue warnough vyngeans tyn
   man gueller a ver termyn      [2200]
   ha war the fleghys keffrys
   el a'n leuerys dethy
   haneth ha hy yn guyly
   pur thyfun myns re geusys
   
   PILATUS
   messeger er the laute         [2205]
   yv guyr thy'm a leueryth
   
   IIS NUNCIUS
   yv syre war ow ene
   ha henna why a whylfyth
   
   PILATUS
   mar a callaf y wythe
   pur wyr lethys byth ny vyth   [2210]
   me a wra y ascusie
   mar ver del alla den uyth
   
   [et tunc dicit pilatus ad episcopum caypham
   et principem annas et doctores]
   
   arlythy war ow laute
   ny gafaf ken th'y lathe
   na blam uyth ol ynno ef       [2215]
   
   [hic paratur cathedra pro pilato et scabella pro aliis]
   
   rak henna my a gosse
   alemma y thylyffrye
   hep gul dotho na moy gref
   
   CAYPHAS
   mar a'n dyllyfryth hep mar
   nyn sos cothman the cesar     [2220]
   yv agan arluth myghtern
   rag myghtern nep a ym-wra
   er byn cesar eous yma
   ha'y lathe travyth ny vern
   
   PILATUS
   ordneugh bar the ysethe       [2225]
   ha me a wra y iugge
   aban reys thy'mmo porrys
   
   IS MILES
   me a's ordyn theugh wharre
   cheyrys ha formys plente
   ysethough syre iustis         [2230]
   
   [et tunc iet et sedebat pro tribunali et dicit carceratori]
   
   PILATUS
   an prysners kettep onan
   dre why yn rak dyssempys
   dismas iesmas baraban
   may hallons bones brugys
   hou geiler abarth malan       [2235]
   dus yn rag ha'th vaw keffrys
   
   CARCERATOR
   anon syr iustis certan
   ny a fystyn gans mur greys
   
   [hic omnes sedebunt pro tribunali scilicet
   pilatus cayphas princeps annas et doctores]
   
   now whypp en tyn me a'th pys
   saf yn ban del y'm kerry      [2240]
   rak nans yv pilat serrys
   ow crye kepar ha ky
   
   GARCON
   ken fe y golon terrys
   a henna my ny wraf vry
   mar thues ovn bones knoukys   [2245]
   fystyn fast alemma th'y
   
   PILATUS
   a harlot re'th fo drok lam
   ma stryf yntre an thev cam
   ny wrons vry my the crye
   en prysners bras ha byan      [2250]
   dre why thy'm kettep onan
   may haller aga iugge
   
   CARCERATOR
   ru'm fey pilat re sorras
   me a'th pys awos satnas
   doro an laddron yn mes        [2250]
   
   GARCON
   me a leuer an guyr thy's
   the pe yma ow wagys
   ny fynnaf tryge genes
   
   CARC.
   yn dan ambos ytheses
   ha ken na fe da genes         [2260]
   gul the seruys ty a wra
   
   GARCON
   ow arfeth byth na whyla
   ahanas gy vn demma
   my ny sensaf yn tor-ma
   
   CARC.
   me a fyn re thu am ros        [2265]
   the kemeres gans carios
   hag yn pryson the teulel
   
   GARCON
   me ny sensaf vn bram plos
   an cas yn geth nagh yn nos
   hagh a henna ty a feyl        [2270]
   
   CARC.
   myr ha stordy yv an guas
   ha mur y lauarow bras
   ha'm gorthyby ol dres keyn
   
   GARCON
   alemma bys yn tryger
   war ow fay lacka mester       [2275]
   ny alsen y thyerbyn
   
   CARC.
   na wra flattrye na gul ges
   doro an prysnes yn mes
   bo ken syndys ny a vyth
   
   GARCON
   a thesempis lemmyn tav        [2280]
   thy's ny fynnaf bones mav
   kerghy the gy mar mynnyth
   
   CARC.
   tebel seruont a leuer
   mar serf ef bad y vester
   ke the honan ha gura guel     [2285]
   
   GARCON
   me a leuer thy's yn scon
   guask the vaw a'n scouoron
   pan fy ef gans mur a nel
   
   [hic parantur duo gladii]
   
   CARC.
   dun yn kergh gans an prysnes
   ke the gy kergh y yn mes      [2290]
   mos alemma ma hyllyn
   
   GARCON
   me a leuer an cas thy's
   y a yl bones kechys
   gans tus war forth theworthy'n
   
   CARC.
   yn della yth il cotha         [2295]
   a tus warnan yn tor-ma
   na fen harth th'aga guythe
   bguel yv thy'n don me a grys
   rak dout bos contreweytys
   yn certan pup y clethe        [2300]
   
   GARCON
   henna yv leuerys da
   guel yv thy'n ym-assaya
   yn plath certan kyns mones
   yn vr-na sur me a weyl
   mar a pethyn ny abel          [2305]
   the wul defens a rak tues
   
   CARC.
   a pup tu byth war lemmyn
   rak the saye me a vyn
   py par mav os yn tor-ma
   byth war yn ta a'th elyn      [2310]
   y tuche a uer termyn
   gans ov clethe me a wra
   
   GARCON
   me a vyn degy adro
   ha the worre gy the'n fo
   a thesempys                   [2315]
   
   CARC.
   ny wreth wheth war ow ene
   guthyl thy'mmo vy fye
   sur me a grys
   
   PILATUS
   hou geiler fystyn toth da
   doro an prysners omma         [2320]
   ny clev banne
   a thev harlot re's bo spit
   yma theugh mur a thylyt
   a ymknouke
   hme a thybarth ynterthogh     [2325]
   hag a wra theugh pennow cough
   sur me a grys
   fystyneugh a thev pen cok
   dreugh an prysners ol y'm lok
   a thesempys                   [2330]
   
   CARC.
   a mercy a vester whek
   me a's doro pur anwhek
   a thyragos
   
   GARCON
   ny wren strechye na fella
   scon me a's gor alemma        [2335]
   vn prys kyns nos
   dismas iesmas deugh yn ban
   ihesu yn weth baraban
   agas brus the resseue
   rak why a scon ahanan         [2340]
   the pilat re synt malan
   rak yma ow thysethe
   
   CARC.
   heil pilat syre iustis stout
   heil syre cayphas epscop prout
   heil pryns annas              [2345]
   heil doctors ha mestrygi
   marregyon heil heil thywhy
   byan a bras
   otte barabas ha ihesu
   gans mur a grys               [2350]
   dismas iesmas yn vn fu
   theugh dyuythys
   
   PILATUS
   wolcom ens re'n arluth dev
   otte theugh myghtern ihesu
   a thyragough ow seuel         [2355]
   
   CAYPHAS
   syr iustys lath e lath e
   yn pren crous gruegh y worre
   del ywe guyv dyougel
   
   PILATUS
   ytho why a vyn porrys
   bos agas myghtern crousys     [2360]
   ihesu cryst a nazare
   
   CAYPHAS
   nyn sues myghtern thy'n yn beys
   sav syr cesar my a grys
   hag a'n te war ow ene
   
   PILATUS
   me a leuer theugh certan      [2365]
   guel yv cregy baraban
   ha dyllyfre an profos
   
   PRINCEPS ANNAS
   syr iustis me agas pys
   rak pask may fo dyllyfrys
   barabas hep skullye y wos     [2370]
   
   PILATUS
   mar a pythe dylyfrys
   the ihesu pendra vyth gurys
   leuerough thy'mmo yn scon
   
   CAYPHAS
   yn pren crous bethens gorrys
   ha treys ha dyulef kelmys     [2375]
   ha guenys dre an golon
   
   PILATUS
   mara mennough yn della
   leuerough dre py laha
   y coth thotho bos lethys
   
   IIS DOCTOR
   henna yn scon ny a wra        [2380]
   dre'n laha a'n pref yn ta
   dalleth cowyth me a'th pys
   
   IS DOCTOR
   by ny heuel dre lagha
   y coth thotho bos dampnys
   tewel auel vn bobba           [2385]
   a wruk pan fue acussys
   nep a tawo yn pow-ma
   thyrag iug ny fyth iuggys
   ytho dre pup reson da
   ny goth thotho bos crousys    [2390]
   
   IIS DOCTOR
   er-the-pyn cousaf cowal
   marth a'm bues a'th lauarow
   doctor the geusel mar dal
   gans an bobba casadow
   yth ymwruk pur wyr hep fal    [2395]
   dev ha den gans whethlow gow
   thotho y coth by my chal
   kyn nagonse bos marow
   
   IS DOCTOR
   doctor nynsyv henna man
   na ny il bos yn della         [2400]
   den the uerwel yn certan
   awos cous lauarow da
   myreugh worth an vorvoran
   hanter pysk ha hanter den
   y vos dev ha den yn wlan      [2405]
   the'n keth tra-na crygyans ren
   
   IIS DOCTOR
   syr doctor lauaraf thy's
   ef a goth thotho merwel
   an fer a fue dallethys
   dre tus vas berth yn tempel   [2410]
   ena rewlys o an beys
   ha lyes onan the wel
   dretho y fue dystrewys
   yn mes y wrugh y teulel
   
   IS DOCTOR
   yma marth thy'm ahanas        [2415]
   ty a aswon an scryptor
   ty the vennas sowthanas
   lemmyn yn mes a pup for
   yn chy dev ny goth marghas
   termyn vyth ol war nep cor    [2420]
   saw y worthye ef ha'y ras
   nep yv arluth tyr ha mor
   
   IIS DOCTOR
   pur wyr certan an den-ma
   lyes den re wruk treyle
   agan laha ef yma              [2425]
   pup vr ow contradye
   may coth thotho yn tor-ma
   bones marow hep lettye
   ol an doctorns yn bys-ma
   byth ny yllons y sawye        [2430]
   
   IS DOCTOR
   thotho ef nyn sos cothman
   del heuel thy'mmo yn wys
   conciens da na syv certan
   lathe den nag yw cablys
   ny glowys drok nag onan       [2435]
   ef the wul bythqueth yn beys
   trueth vye den yw gulan
   falslych y vones dyswrys
   
   IIS DOCTOR
   lyes guyth y wruk bostye
   thy'so gy del lauara          [2440]
   terry the'n dor an temple
   yn try geth y wul arta
   maga ta bythqueth del fue
   ha henna neffre ny wra
   y vevnens nynsus guythe       [2445]
   na vo marow yn tor-ma
   
   IS DOCTOR
   guyryoneth a reys bos dreys
   aberueth yn mater-ma
   ha lendury kekeffrys
   rag ymsywe y a wra            [2450]
   yn certan mar a pyth gurys
   sur warlergh an keth dev-ma
   ny fyth ef neffre dyswrys
   dre pur reson vynytha
   
   ty a fyn y gafos ef           [2455]
   del heuel thy'mmo lethys
   nep a'n latho dev goef
   the den vyth ny wruk trespys
   myschef a goth tyn ha cref
   rak y wos a vyth scollys      [2460]
   rag ef yv map dev a nef
   del leuaraf an guyr thy's
   
   IIS DOCTOR
   me a leuer an guyr thy's
   guel yv y vos ef marow
   ys bos an popel kellys        [2465]
   ha dampnys the tewolgow
   argye na moy thy'n ny reys
   na keusel na moy gerryow
   a'n rewlens ef an iustis
   hag ol an conners a'n pow     [2470]
   
   syr pylat nans yv hy prys
   whar ihesu cryst a rey brueys
   rak y iugge
   ny a vyn the requyrye
   ha warbarth ol sur crye       [2475]
   crucifige
   
   [et dicunt omnes iudei crucifige]
   
   CAYPHAS
   cryeugh fast gans mur a grys
   may fo an ihesu crousys
   map a'n guas gof
   ha barabas dyllyffrys         [2480]
   nyn sus guel cusyl yn beys
   pur wyr yn prof
   
   [crucifige eum]
   
   PRINCEPS ANNAS
   syr iustis awos satan
   dyllyrf thy'nny baraban
   ny ol a'th pys dre the voth   [2485]
   ha crous ihesu an fals guas
   yntre dismas ha iesmas
   rak sur yn della y coth
   
   [et dicunt omnes crucifige eum]
   
   PILATUS
   aban yv henna laha
   the'n mernans ol an try a     [2490]
   ha barabas dyllyffrys
   
   DISMAS
   a syre iustis mercy
   geseugh vy the worthyby
   kyns ry brues the vos dyswrys
   
   PILATUS
   aban res an brus vnwyth       [2495]
   ny fynnaf y ry dywyth
   saw yn tokyn ov bos gulan
   a gous ihesu nazare
   me a wolgh scon ow dule
   a wel theugh kettep onan      [2500]
   
   [et tunc lauet manus]
   
   CAYPHAS
   mar tue venians vyth ragtho
   warnan ny ef re gotho
   ha war ol agan fleghas
   
   PILATUS
   may fo crousys ow bres yv
   dismas iesmas ha ihesu        [2505]
   
   [et tunc vocat tortores sedendo et dicit eis]
   
   tormentours yn kettep guas
   
   [hic venient tortores]
   
   IS TORTOR
   syr iustis thy's lowene
   my re bue war ow ene
   ov themloth may then pur squyth
   vskys na yllyn ponye          [2510]
   del esof ov tyene
   ha whys pup goth ol ha lyth
   
   PILATUS
   tormentors yn kettep pen
   gorreugh ihesu yn crous pren
   a thysympys                   [2515]
   y dreys ha'y dule yn ten
   gans kentrow worth an plynken
   bethens tackys
   
   [hic paratur lignum crucis in cedron et due
   cruces pro latronibus]
   
   dismas dotho a thyow
   kelmough fast gans louonow    [2520]
   ef yn pren crous
   ha iesmas a barth aral
   kycheugh ef wythowte fal
   kertheugh hep flous
   
   IIS TORTOR
   anon syre somotty thryue      [2525]
   to the deth pey schal blyue
   yn dyspyt th'aga hehen
   com forth ihesu yn ow dorn
   heil myghtern a'n yethewon
   ty a fyth cowal anken         [2530]
   
   [tenet eum et dicit derisui Aue rex Judeorum]
   
   IIIS TORTOR
   dyskyn y vantel wharre
   rag yn y thyllas arte
   an harlot a vyth guyskys
   
   [hic spoliat eum clamide purpura et ipse stat nudus]
   
   sav leuereugh cowethe
   py kefer pren th'y crousye    [2535]
   my ny won kyn fen lethys
   
   IVS TORTOR
   na my re synt iouyn whek
   a fe rag crous hanter tek
   evn ha cref by god ys fo
   pup cowyth ol prydyrys        [2540]
   mar tesen vyth yn y vrys
   desmygy pren vas ple fo
   
   IS TORTOR
   me a leuer hep lettye
   war cedron ov crowethe
   yma pren da ren-ow-thas       [2545]
   ha hen yv emskemunys
   rak ny allas den yn beys
   anotho gul defnyth vas
   
   IIS TORTOR
   ow benneth thy'so pup deyth
   a henna crous da y feyth      [2550]
   pan ywe ymskemunys
   ha cryst mylyges yn weth
   dev vylyges y teleth
   warbarth aga bos gorrys
   
   IIIS TORTOR
   dun th'y gerhes cowethe       [2555]
   rag may hyllyn y settye
   yn grous kyngys dos sabot
   
   [transeunt ad Cedron pro ligno crucis]
   
   how otte an pren omma
   nyn sus tecka yn wlas-ma
   guren crous annotho warnot    [2560]
   
   IVS TORTOR
   yntre dev guren y trehy
   rak cafus trus pren dethy
   ha'y fastie gans ebyl pren
   otte genef vy bony
   me a'n tregh wharre gynsy     [2565]
   ny'n sparyaf awos anken
   
   IS TORTOR
   ow benneth thy's vynytha
   rak an pren yv trehys da
   ny alse vyth bones guel
   y delly scon me a wra         [2570]
   rag ebyl parys yma
   th'aga fastye dyowgel
   
   [hic parantur due cruces pro latronibus]
   
   IIS TORTOR
   aban yv an pren tellys
   bethens an ebyl gorrys
   drethe rag aga lacie          [2575]
   ple kefyr dyv grous aral
   rak an dev ladar hep fal
   leuereugh thy'm cowethe
   
   IIIS TORTOR
   me a wor ple mons parys
   rag an wesyon ordenys         [2580]
   war ow ene
   lemyn dreheueugh an gist
   yv gurys crous war duscoth cryst
   th'y don the dre
   
   [hic ponunt crucem super humerum Jhu]
   
   IIIIS TORTOR
   kemer y ty plos lorden        [2585]
   syns war the keyn an grous pren
   yma lour the saw thy'so
   pur cowal ty a ynny
   ha why losels pup huny
   eugh yn kerth god yeve yow wo [2590]
   
   _____________________________
   
   [Maria transit per aliam viam propter
   multitudinem populorum]
   
   MARIA
   ellas a cryst ow map ker
   yn mur payn pan y'th welaf
   ellas dre kveth yn clamder
   the'n dor prag na ymwhelaf
   dre ov map pyth yv ow cher    [2595]
   pup vr ol y'n bynygaf
   ellas ny won py tyller
   byth moy py le y trygaf
   eyghan
   rag y fynner . mara kyller    [2600]
   gans paynys mer
   ow dyswul glan
   
   [hic maria dabit obviam Jhu in porta civitatis]
   
   ogh govy ellas ellas
   guelas ov map mar dyflas
   gans tebel wesion dyghtys     [2605]
   a vap the gueth ru'm lathas
   na allaf gueles yn fas
   kymmys daggrow re olys
   govy ny won pendra wraf
   gallas ow colon pur claf      [2610]
   dre pryderow
   ny allaf seuel yn fas
   war ow treys ellas ellas
   rak galarow
   
   [hic venit vernona et dicit]
   
   [et tunc ihc cecidit in terram et illi obiabunt
   symon leprosus et dicent ei]
   
   IS TORTOR
   gueres ty harlot iaudyn       [2615]
   ha dok an grous war the geyn
   rak nansyv ihesu fethys
   rag guander ef re cothas
   res yv thy'so y thyffras
   kemerr'y a thysempys          [2620]
   
   [hic ligatur manus Jhu a tergo]
   
   SYMON LEPROSUS
   me a's dek fest yn lowen
   rag y thyffres a anken
   dro hy thy'mmo war ow scouth
   a thu aso why bylen
   ov lathe guyryon hep ken      [2625]
   whet vyngeans warnogh a gouth
   
   MARIA IACOBI
   ogh ellas gouy tru tru
   gueles thy'so a ihesu
   kemmys sham ha vyleny
   me a pys an tas a nef         [2630]
   re thanfono vngeans cref
   warnough ol kyngys dybry
   
   SALOME
   a ihesu gouy ragos
   mar tebel dyghtys the vos
   ha ty ov kul kemmys da        [2635]
   pup vr the othomegyon
   ellas claf yv ow colon
   the vos yn plyt a par-na
   
   [tunc ihc vertet ad eas et dicit :-]
   
   [et Johannes crit cum eis]
   
   IHC.
   myrghes a ierusalem
   na olough na na wreugh drem   [2640]
   warnaf vy nag onan vyth
   sav warnough agas honan
   ha war 'gas flehes vyan
   ken the ole why a's byth
   rak certan y tue dythyow      [2645]
   may fenygough an torrow
   na's teve vythqueth flehes
   ha kekyffrys an bronnow
   na thenes flehesyggow
   guyn aga beys er bones        [2650]
   yn vr-na whreugh pyiadow
   may coththo an mynythyow
   warnough rag evn vthekter
   ha why a pys an runyow
   th'agas gorhery hep gow       [2655]
   kymmys vyth an ponveter
   
   IIS TORTOR
   a harlot gans the whethlow
   annethe ty ny fyth prow
   war ow ene
   pur oges yv the ancow         [2660]
   toul an grous the'n dor hep gow
   the wrowethe
   
   IIIS TORTOR
   ye a...cowyth da ye
   leuereugh thy'mmo wharre
   mar cothough ple ma kentrow   [2665]
   yn pren crous rak y fastie
   eugh the wovyn hep lettye
   worth an gof yn marghes row
   
   [et tunc IVs tortor ibit ad gabrum etdicit fabro]
   
   IVS TORTOR
   heil ferror lowene thy's
   vs teyr spik vras genes gurys [2670]
   lauar thy'm del y'm kerry
   rag takkye an fals profus
   yn pren crous gylwys ihesus
   mar nynsus scen ke gura y
   
   FABER
   my ny allaf ru'm leaute       [2675]
   gul kenter thywhy bythyth
   rak mar claf yv ow dule
   ny alla handle toul vyth
   
   [tunc uxor eius increpando eum dicit]
   
   UXOR FABRI
   pur gow a leuer the vyn
   pan sefsys hythew myttyn      [2680]
   certan yagh ens aga ieyw
   dysweth y a than the glok
   guyv vyes the gafus crok
   me a'n te re'n geyth hythew
   
   FABER
   my a's dyswe yn lowen         [2685]
   nynsus warnethe croghen
   nag yv trogh ha dyruskys
   
   [ostendit manum]
   
   thy'mmo vy mar ny gresough
   ottengy a wel ol theugh
   kepar ha del leuerys          [2690]
   
   UXOR
   a gadlyng god yeue the wo
   ty re worthyas war nep tro
   an fals losel
   yagh ens hytheu by my fo
   nep hus ef re wruk thotho     [2695]
   pur thyovgel
   ha the thulef claf kyn fons
   hep kentrow byth ny vethons
   yn surredy
   dus omma scon the whethe      [2700]
   ha me a thalleth wharre
   aga gul y
   
   FABER
   a ihesu re by gorthys
   the vos dev ha den keffrys
   lemmyn me a wor yn ta         [2705]
   guyn vys ynno nep a grys
   rak the weres yv parys
   the'th seruygy yn bys-ma
   
   [faber retrahit se ab eis]
   
   IS TORTOR
   me a whyth auel guas da
   nynsus den vyth yn pow-ma     [2710]
   a whytho guel
   ny won gof yn ol kernow
   a whytho gans mygenow
   certan byth wel
   
   UXOR
   ty a whyth auel caugh guas    [2715]
   whyth war gam vyngeans y'th glas
   ny dryk gryghonen yn fok
   powes lemmyn losel was
   ha knouk an horn tys ha tas
   mar ny wreth ty a fyth crok   [2720]
   
   IS TORTOR
   me a wysk so god me cach
   ha henna gans mur a rach
   may thy's tenno a uel cor
   nynsus mab gof yn wlas-ma
   a wasko certan mar tha        [2725]
   ha henna pup ol a wor
   
   UXOR
   guask war an myn . reth fo drok pyn
   a harlot pur
   bommyn dreys keyn . mar pethe yeyn
   ny thue the gur               [2730]
   
   sau kyn fens y morthelek
   the weth vythons the'n cronek
   ha garow yn y thule
   otte del wysk whym wham
   ty uyl losel guask war gam    [2735]
   ha compys yfl mot thow the
   
   IS TORTOR
   me a wysk wythowte blam
   mar sens garow the voy scham
   the'n fleryys
   myserough tol th'y thule      [2740]
   ha tol th'y trys hep lettye
   bythens scon gurys
   
   IIS TORTOR
   me a teyl tol rag an nyl
   nynsus guas a west the heyl
   an tollo guel                 [2745]
   doro kenter er the fyth
   ha me a tak y luef gleth
   gans ol ow nel
   
   IIIS TORTOR
   my a dyl tol rak hybeen
   a thysempys hep anken         [2750]
   rag tempre an harlot fol
   ty losel foul y perhen
   ystyn the vregh war an pren
   ru'm fey ny thue sur the'n tol
   
   IVS TORTOR
   ny thue y luef sur the'n tol  [2755]
   
   IIIS TORTOR
   na wra cowyth by my pol
   war trois hys me a wor guyr
   
   IVS TORTOR
   na fors kyn na threhetho
   ken tol ny vyth gurys ragtho
   ny a's ten may fons lour hyr  [2760]
   
   [hic parantur cordae ad trahendum brachia Jhesu]
   
   IS TORTOR
   me a gelm scon lovan tha
   worth conna bregh a'n adla
   ha why tynneugh agas try
   bys may hetho hy the'n tol
   hag onan a nel pyth fol       [2765]
   guyskyns kenter scon ynny
   
   IIS TORTOR
   my a ten by god ys fast
   may hethe the'n tol yn hast
   hale tynneugh kettep pen
   y vellow kettep onan          [2770]
   dyscavylsys yns certan
   lemmyn kentr'y worth an pren
   
   IHC.
   a tas whek gaf thethe y
   rag ny wothons yn teffry
   py nyl a wrons drok py da     [2775]
   hag a cothfons yredy
   ny wrussens ov dystrewy
   a tas ker gaf rak henna
   
   IIIS TORTOR
   a'y gyfyens me ny rof bram
   yn dyspit the vap the vam     [2780]
   kenter scon dre the dev tros
   my a's guysk may fo drok lam
   ha why kelmogh an dew gam
   yn dyw crous kyns bos prys bos
   
   [hic ligantur duo latrones in crucem]
   
   IVS TORTOR
   me a gylm an nyl wharre       [2785]
   otte ow louan gyne
   rak y gylmy
   
   IS TORTOR
   ha me a gylm y gyle
   alemma kyns tremene
   yn surredy                    [2790]
   
   PILATUS
   syrys me re wruk scrife
   agas cheson th'y lathe
   tackeugh e a hugh y ben
   
   [hic scribit titulum causae mortis Jhesu]
   
   ottense parys gyne
   ef yv ihesu nazare            [2795]
   yv myghtern a'n yethewen
   
   CAYPHAS
   na scrif myghtern yethewen
   sau scryf ynno an bylen
   the leuerel y vos ef
   myghtern yethewen certan      [2800]
   yn della kettep onan
   y'n lyuerys my a pref
   
   PILATUS
   me a worthyp theugh wharre
   an pyth a scrifys scrifis
   na ken ny scrifaf neffre      [2805]
   awes dout bones lethys
   
   PRINCEPS ANNAS
   drou e thy'mmo the tackye
   a vgh y pen gans mur greys
   may hallo pup y redye
   gour ha benen kekyffrys       [2810]
   
   IIS TORTOR
   yn hanow a'n tas satan
   drehefough an grous yn ban
   ha dyllefryeugh hy th'y le
   
   [sublevat crucem]
   
   how hale kettep onan
   gesough hy a bart malan       [2815]
   yn morter skuat the gothe
   
   IIIS TORTOR
   hemma yv sur iag a'n pla
   y gorf yw krchyllys da
   certan ganso
   en thyv grous erel yn ban     [2820]
   dreheveugh kettep onan
   god yeue yow wo
   
   IVS TORTOR
   me ha'm cowyth yn certan
   a dreha dismas yn ban
   gueres lemmyn me a'th pys     [2825]
   ha why dreheueugh ybeyn
   may farwe an thew vylen
   quyk hep hokkye bethens gurys
   
   IS TORTOR
   me a wra gans bones mal
   hale hale op as schal         [2830]
   dun mar syv prys
   geseugh y the thysplevyas
   ha heilyough an myghtern bras
   a thysempys
   
   [genuflectit illudens dominum Jhesu]
   
   CAYPHAS
   mygthern yethewon y'th se     [2835]
   heil thy'so ha lowene
   gentyl ythos ysethys
   a garsesta bynene
   mar mynnyth war ow ene
   me a gergh onan dek thy's     [2840]
   
   [hic partiuntur sorte vestes Jhesu]
   
   IIS TORTOR
   me a vyn lemmyn ranne
   yntrethon ol y thyllas
   ha my a's ran dygh wharre
   hep fout vyth ol renothas
   
   III TORTOR
   dyeth mur yv thy'm skuerdye   [2845]
   na terry pous a'n plos was
   teulel pren myl wel vye
   pan vons squerdys ny vyth vas
   
   [hic IIIs tortor sit coopertus et dabit sortes
   super tunicam Jhesu]
   
   IVS TORTOR
   otte III pren gyne vy
   
   IS TORTOR
   tan hemma gor ganse y         [2850]
   ha henna yv pyswere
   
   IIS TORTOR
   lemmyn dyskuth ha lauar
   pyv an pren abew hep mar
   pous ihesu an nazare
   
   IIIS TORTOR
   henna aspew yn certan         [2855]
   why a wor kettep onan
   py pren ywe
   
   IVS TORTOR
   re synt iouyn me aspew
   kymerens pup ran a'y tu
   degens the dre                [2860]
   
   [hic incipiunt principes sacerdotum et scribe
   salutare genuflectando ante eum et diridendo eum]
   
   CAYPHAS
   fy thy'so pan leuersys
   temple dev y'n tystrewys
   hag arte kyn pen try dyth
   guel ys kyns y'n dreheuys
   mar sos map dev a ver brys    [2865]
   ym-saw scon a throkeleth
   
   PRINCEPS ANNAS
   mara sose map dev mvr
   dyeskyn a'n vynk the'n lur
   ha dyswe ran a'th veystry
   hag yn vr-na martesen         [2870]
   the'th lauarow y kresen
   hag a'th caruyth bynary
   
   CAYPHAS
   ef a allas dyougel
   del glowys y leuerel
   yn lyes le                    [2875]
   savye bewnens tus erel
   lemmyn y honan ny yl
   sur ym-sawye
   
   PRINCEPS ANNAS
   mar syv myghtern israel
   leueryn ol thotho heil        [2880]
   hag a'n grous dyeskennes
   mar a qureva yn della
   crysy thotho ny a wra
   y vos profus bynyges
   
   CAYPHAS
   yn y thev y wruk fythye       [2885]
   lemmyn gurens y thyllyffrye
   mar myn a throk
   menough ef a wruk bostye
   y vos map dev th'y lawe
   arluth a'n gok                [2890]
   
   [et tunc transeunt dominus pilatus cayphas et
   princeps annas]
   
   [et tunc latro in sinistra parte imperando ei
   dicens]
   
   JESMAS
   mar soge cryst map dev ker
   ym-sav scon yn nep maner
   na vy marow
   ha saw ny gynes yn weth
   na'n beyn mar hager thyweth   [2895]
   na mar garow
   
   [tunc alius latro in dextera parte increpando
   latronem et dicit ei]
   
   DISMAS
   taw foul a soge gocky
   na thowtyth dev a vercy
   ha ty dampnys the'n mernens
   kepar hag ef on crousys       [2900]
   ha dre wyr vreus quyt iuggys
   rak agan drok ober kens
   
   ny wruk an den-ma vythqueth
   war an bys-ma drokoleth
   na ny peghes war nep cor      [2905]
   arluth cryst me a'th pysse
   a prydiry ahane
   pan vyse yn the wlascor
   
   IHC.
   pur wyr a lauaraf thy's
   gynef hythow ty a vyth        [2910]
   rak the fey yn paradys
   kyngys hanter dogha geyth
   
   IVS TORTOR
   ty a fyth cowal drok lam
   ny vyn an vyl harlot cam
   awos an bys dywethe           [2915]
   kerghyn longys an guas dal
   gans guv the wane an gal
   yn y golon dybite
   
   IS TORTOR
   henna me a wra ru'm soul
   rak ny won yn beys guel toul  [2920]
   thy'n the wruthyl the'n kaugeon
   pan fo guv yn y thule
   me a hyrgh thotho hertye
   hag a'n gy evn th'y golon
   
   IHC.
   benen a welte the flogh       [2925]
   myl wyth dyghtys ages brogh
   gans nep mylgy
   ha iowan otte the vam
   yn della syns y hep nam
   hedre vywhy                   [2930]
   
   MARIE
   ellas ellas ogh tru tru
   yn ov colon a syw bern
   pan welaf ov map ihesu
   a dro th'y pen curyn spern
   hag ef map dev a ver tu       [2935]
   ha gans henna guyr myghtern
   treys ha dyvlef a pup tu
   fast tackyes gans kentrow hern
   ellas
   es byth deyth brues . mur a anfues
   y kyk ha'y kues
   nep a'n guerthas
   
   ogh gouy rak ow map ker
   the weles yn keth vaner
   may whelaf lemmyn dyghtys     [2945]
   ellas na varwen yn weth
   na fe kynse ow dyweth
   ys dyweth ow map yn beys
   
   JOHANNES
   a vam whek na porth a wer
   rak neffre yn pup maner       [2950]
   me a vyth prest parys thy's
   both the vap yw yn della
   rak selwel kemmys yv da
   aban fue adam formys
   
   IHC.
   a tas ely eloy . lama zabatany[2955]
   os ow dev ker
   prag y'm gyssys . tuch theworthy's
   yn neb maner
   
   IS TORTOR
   yma ow kelwel ely
   aspyugh lemmyn bysy           [2960]
   mar a tue the thylyffre
   mar a'n dylyrf yredy
   ny a wra ynno crygy
   hag a'n gorth pur wyr neffre
   
   [hic paratur spongium cum felle et aceto]
   
   [et tunc centurio in tentu suo et dicit]
   
   CENTURIO
   me a vyn mos the vyras        [2965]
   fattel yw gans ihesu ker
   dyeth vye the den mas
   bos gurys mar ver a vysmer
   ape ue den drok y guas
   ny alse yn nep maner          [2970]
   pur wyr cafus mar mur ras
   rak sawye tus dre vn ger
   
   [descendit centurio]
   
   IIS TORTOR
   nynsyv ely a gylwa
   seghes sur thotho yma
   ef a'n geve drok wyras        [2975]
   
   [extendit spongeam]
   
   ottense gynef parys
   bystel eysel kymyskys
   wassel marsus seghes bras
   
   IHC.
   seghes thy'mmo vy yma
   
   IIIS TORTOR
   otta dywes thy's omma         [2980]
   prag na wreta y efe
   kyns ty a wre meystry thy'n
   lemmyn a'n grous dyyskyn
   ha ny a wra the worthye
   
   IHC.
   a tas yntre the thule         [2985]
   my a gemmyn ow spyrys
   dre the voth thy's kemer e
   the'n bys del y'n danfensys
   
   [et tunc morietur ihc] [hic sol obscuratur]
   
   IVS TORTOR
   a thev iouyn luen a ras
   hemma yv tewolgow bras        [2990]
   fattel e ny war tu tre
   an hovl y lyw re gollas
   me a grys ny re peghas
   hytheu bras worth y lathe
   
   IS TORTOR
   [Hic fit terre motus]
   yma an dor ow krenne          [2995]
   seuel vn wyth ny yllyn
   ny won fattel eu the tre
   gouy vyth pan y'n lytthyn
   
   IIS TORTOR
   [hic sepulcra aperiunt se]
   ha'n bethow ow thegery
   me a's guel war ow ene        [3000]
   mar strechyn omma na moy
   ny agan byth y drege
   
   ____________________
   
   
   IIIS TORTOR
   longys reys yv thy's gyne
   vn pols byan lafurye
   dre worhemmyn a'n iustis      [3005]
   
   [et ducit longeum ad cruces et dat lanceam
   in manum ejus]
   
   LONGEUS
   me a geneugh yn lowen
   mar callen guthyl hehen
   a socor nag a seruys
   
   IVS TORTOR
   nebes seruys ty a wra
   tan syns y'th dorn an giu-na  [3010]
   ha herthy'e gans nerth yn ban
   
   LONGEUS
   me a'n herth guel ha gyllyf
   na vlamyough vy kyn fyllyf
   rak dal of ny welaf man
   
   [hic perforat cor Jhu]
   
   IS TORTOR
   benet sewys syre longys       [3015]
   synt iouyn whek re'th caro
   henna yv pyth a thyuys
   gallas lemmyn lour ganso
   
   [tunc fluat sanguis super lancea usque ad manus
   longii militis et tunc terget oculos et uidebit
   et dicit]
   
   LONGEUS
   arluth thy'm gaf . del y'th pysaf
   war pen dewlyn                [3020]
   an pyth a wren . my ny wothyen
   rag ny wylyn
   hag a quellen . my ny'n grussen
   kyn fen lethys
   rak del won sur . map dev os pur
   yn beys gynys
   a vaghtyth glan . vn vap certan
   os the'n das du
   ow ham wyth bras . gaf thy'm a tas
   dre the vertu                 [3030]
   
   [tortores ient domum]
   
   _____________________
   
   
   LUCIFER
   ogh my re bue boghes coynt
   hagh eth yn rak re a poynt
   pur wyr pan wruk the pylat
   lathe cryst rag ef gans cam
   a gergth thyworthy'n adam     [3035]
   hag eua ha lyes smat
   ha rag henna satenas
   ha belsabuk dun toth bras
   the prenne agan yettys
   rag mar tue th'agan porthow   [3040]
   ef a ter an darasow
   hag a thylyrf an chettys
   
   BELSEBUC
   ow arluth ker lucifer
   dyspleytys yw y uaner
   ha kelmys worth an grous pren [3045]
   mar ethuk yv the weles
   may tyglyn an tybeles
   pan y'n guellons kettep pen
   
   SATANAS
   me a bar daras a'n yet
   na gergho alemma chet         [3050]
   kyn fo mar fol
   rag mar a tuefe yn chy
   ef a's gor theworthy'n ny
   yn kettep pol
   
   LUCIFER
   belsebuc whek wheyth the corn [3055]
   ha galwy dre a pup sorn
   an thewolow
   mara keller y wythe
   a chy na alla yntre
   the'n darasow                 [3060]
   
   BELSEBUC
   me a whyth gans mur a grys
   kynyuer dyaul vs yn beys
   certan yn ta may clewfo
   rak mara kylle entre
   agy the'n yet ru'm leute      [3065]
   ef a wra thy'nny drok tro
   
   [flat cornu]
   
   SATANAS
   sytteugh gystys worth an yet
   agas dywscoth kettep chet
   hertheugh worty hy yn weth
   mar tue aberueth certan       [3070]
   an harlos kettep onan
   ef a's dyllyrf war ow feyth
   
   LUCIFER
   a harlos yn kettep guas
   hertheugh vynyons y ges glas
   py ken why a's byth drok lam  [3075]
   rag yma ef sur deffry
   ov toen ol agan maystry
   me a grys ny dal uyth bram
   
   __________________________
   
   CENTURIO
   yn guyryoneth an den-ma
   yv map dev a'n nef aban       [3080]
   droka ober o henna
   lathe map dev y honan
   an houl ny golse y lyw
   awos map den the verwel
   na corf dasserhy the vew      [3085]
   na dor grys yn tyougel
   
   y vos map dev da y syw
   pan dorras queth a'n tempel
   drok pys of re'n geyth hythew
   mar vskys ef the verwel       [3090]
   du a syv emskemunys
   nep re ordenes y lathe
   pur wyr y fythons dampnys
   the tan yfarn droka le
   govy y vones lethys           [3095]
   kemmys dader prest a wre
   y thadder yw drok tylys
   pan y'n lathsons dy byte
   
   ________________________
   
   [tunc uenit iosep baramaeus et nichodemus et
   pecient corpus ihu]
   
   NICHODEMUS
   iosep baramathia
   whyla corf map maria          [3100]
   theworth pylat an iustis
   rag marow yn grous yma
   y enclethyes vye da
   map dev o thy'n danfenys
   
   JOSEP
   marsyw marow ihesu ker        [3105]
   neffre theweth vyth ov cher
   lyes torn da yn bys-ma
   re wruk the vohosugyon
   sawye pup eghen clefyon
   a vewhe yn bewnans da         [3110]
   
   [et tunc eat ad pilatum]
   
   heyl thy's nob a syre iustis
   ro thy'm kummeas me a'th pys
   a kymeres corf ihesu
   yv yn pren crous tremenys
   may hallo bos anclethys       [3115]
   yn beth men the voth marsyw
   
   PILATUS
   me a grys hep falladow
   nynsyv ihesu tremenys
   centurie lauar hep gow
   an guyryoneth me a'th pys     [3120]
   
   CENTURIO
   the a'n drow nans o marow
   ha daskerys y spyrys
   rag an houl y lyw golow
   a gollas pan eth a'n beys
   
   PILATUS
   me a vynse y wythe            [3125]
   ha ny yllyn cammen vyth
   pup ol ese ow crye
   y lathe awos trauyth
   yn lowen thy's kemer e
   rak neghys by ny bethyth      [3130]
   hag yn beth men anclath e
   y cafus aban vynnyth
   
   IOSEP
   grant mercy syre iustis
   ef a vyth sur anclethys
   yn le na fue den bythqueth    [3135]
   yn alabauster grauys
   ragof y fue ordynys
   maga whyn auel an leth
   
   [paratur sepulcrum et lapis superponitur]
   
   NICHODEMUS
   iosep vs thy'so cummyas
   an corf ker the anclethyas    [3140]
   dun th'y gymeres the'n lur
   marsues grannt thy'so grantyys
   otte myr gynef parys
   cans puns ha henna yv mur
   
   [hic habeat Nichodemus pync.]
   
   IOSEP
   nychodemus cowyth da          [3145]
   cummyas grantyys thy'm yma
   th'y anclethyas yn lowen
   fystynyn thotho wharre
   vs pynsor thy's the tenne
   an kentrow yn mes a'n pren    [3150]
   
   NICHODEMUS
   otte pynsor da parys
   me a's ten a thysempys
   an thyv yn mes a'y thywle
   hag a'y thew tros kekyffrys
   iosep whek resceu e thy's     [3155]
   hag y'n cendal glan mayly'e
   
   [Joseph accipiet Jhm in brachia et portat cindone]
   
   IOSEP BAR.
   pur lowen re'n arluth dev
   ha lowenne a pe bev
   drou e yntre ow dywvregh
   otte cendal glan a les        [3160]
   parys rag y enclethyes
   a'n lathas mur yv y begh
   
   MARIA
   arlythy caradowyon
   dreugh thy'm ow map cuf colon
   ha gesough vy th'y handle     [3165]
   
   [Maria accipiet Jhm]
   ellas rak y gallarow
   yensen ov bones marow
   yn della y voth a pe
   ellas a vap myghtern y'th tron
   ellas gueles tol y'th colon   [3170]
   marow na vef
   ellas bones the treys squerdys
   ol the yscarn dyscavylsys
   tel y'th dyvluef
   
   sav bytegyns pan y'th welaf   [3175]
   bos hep hyreth my ny allaf
   ha nyn syv marth
   myres y gorf del yv squerdys
   yscarn map dev dygavelsys
   ha dev warbarth               [3180]
   a ihesu ow map ellas
   yssyw hemma trueth bras
   bos the corf ker golyys
   gans tebel popel ogh ogh
   namnag yv ow colon trogh      [3185]
   rak galarow ha peynys
   
   my a yl bos morethek
   guelas ow map mar anwhek
   dyghtys del yv
   nep yv arluth luen a ras      [3190]
   gouy vyth ellas ellas
   ragos ihesu
   
   a thu guyn ov bys neffre
   the gorf ker galles handle
   rag map dev os me a grys      [3195]
   
   NICHODEMUS
   gas vy lemmyn th'y hure
   yn queth kyns ys y vayle
   gans aloes mer keffrys
   hag y a wyth y vody
   na potre bys vynary           [3200]
   kyn fe yn beth myl vlythen
   
   [hic ungetur corpus Maria unget caput
   Maria Magd. unget pedes et alia unget cor ejus]
   
   na'y groghen vn wyth terry
   vrys da yv yredy
   lemmyn mayl e yn lyen
   
   IOSEP
   me a'n mayl scon war ow feyth [3205]
   lemmyn gorryn ef yn beyth
   ewnyn an men warnotho
   
   [sepellitur ihesus]
   
   y worthye thy'n y teleth
   rak y worthye an eleth
   a fue danfenys thotho         [3210]
   
   [hic eunt Johannes et alii genuflectentes ad
   sepulcrum et dant gratias patri et recedunt]
   
   NICHODEMUS.
   ewne an men me a wra
   a wottense ewnys da
   dun ny lemmyn war tu tre
   an tas dev a wruk pup tra
   joy the pup vs yn bys-ma      [3215]
   yn bevnans galan dywethe
   
   ________________________
   
   gosloweugh ol a tus vas
   bennath ihesu luen a ras
   theugh keffrys gor ha benen
   fatel fue cryst mertheryys    [3220]
   rak kerenge tus a'n beys
   why a welas yn tyen
   
   why a preder a'y passyon
   pup den ol yn y colon
   hag a'n guyth stedfast ha len [3225]
   ny fue ragtho y honan
   y'n gothefys ef certan
   mas rak kerenge map den
   
   dysque thotho kerenge
   gans the colon y worthye      [3230]
   gura deth ha nos
   pan fy a'n bys tremenys
   gans cryst y fythyth trygys
   agy th'y clos
   
   bennath ihesu theugh neffre   [3235]
   ha henna prest me a pys
   eus pop ol war tuhe tre
   an guary yw dywythys
   ha deug avar
   avorow my agas pys            [3240]
   the welas fetel sevys
   cryst mes a'n beth cler ha war
   
   End of file

1. Kevywi Gwaytys Yn Pell


Pan leveris Mester Bylbo Bagyns a Bag End ev dhe solempnya wosa termyn berr y gansves hag unnek pennbloedh gans kevywi a veuredh arbennik, yth esa keskows ha gwaytyans meur yn Hobyton.

Pur wolusek ha pur goynt o Bylbo, hag ev re beu aneth an Shayr dre dri ugens blydhen, a-dhia y dhisomdhiskwedhyans notyadow ha dehwelans anwaytys. An rychys re dhros ev a-dhiworth y dravalyans re dheuth ha bos henhwedhel teythyek, ha krysys o yn efan, pynag o leverys gans an dus goth, an vre dhe Bag End dhe vos leun a gowfordhow stoffys gans tresor. Ha mar na vo henna lowr rag gerda, yth esa ynwedh y gris hirhas rag gul marth. Termyn eth yn rag, mes dell hevel hi a wrug boghes effeyth orth Mr Bagyns. Dhe dheg ha peswar ugens bloedh ev o ogas ha'n keth ha dhe dheg ha dew ugens. Dhe nownsek ha peswar ugens bloedh i a dhallathas leverel ev dhe vos gwithys yn ta; mes anjanjys a via nessa. Yth esa nebes dus a shakya aga fenn hag a omdybi henna dhe vos re a neppyth da; yth o anewn dhe vos dhe nebonan yowynkneth bys vykken (dell hevel) keffrys ha rychys heb finwedh (dell o leverys).

'Res vydh dhe dyli,' i a leveri. 'Nyns yw genesik, hag ahwer a vydh sywya!'


Mes bys yn termyn na, ny dheuth ahwer; ha drefenn bos Mr Bagyns hel gans y arghans, yth esa mynnes dhe vrassa rann a dus dhe ava y goyntedh ha'y chons da. Ev a wrug godriga orth y neskerens (marnas an Sakvyl-Bagynsyow), hag ev o da gans meur a hobytyow a'n teyluyow boghosek ha heb bri. Mes nyns esa kowetha nes dhodho, bys pan dheuth ha bos nebes a'y genderow yowynkka tevesik.

Kottha a'n re ma, ha'n gwella gans Bilbo, o Frodo Bagyns yowynk. Pan dhrehedhas Bilbo nownsek ha peswar ugens bloedh ev a gemmeras Frodo avel er, ha'y dhros dhe driga dhe Bag End; ytho govenek a'n teylu Sakvyl-Bagyns a veu terrys wostiwedh. Dre jons, yth esa an keth pennbloedh dhe Bilbo ha Frodo, 22ens a vis Gwynngala. 'Y fia da ty dhe vones ha triga omma, Frodo ow chett,' yn-medh Bilbo unn jydh; 'ytho, ni a yll solempnya agan penn-bloedh warbarth yn attes.' Dhe'n termyn na, Frodo o yonker hwath, yn oes dibreder ynter flogholeth ha 'devedhyans a'y oes' dhe drythek warn ugens bloedh.


Dewdhek blydhen moy a dremenas. Pub blydhen an Bagynsyow re wrug kevywi-pennbloedh kesunys pur vywek dhe Bag End; mes lemmyn, godhvedhys o neppyth re arbennik dhe vos devisys rag an kynyav na. Bylbo a via kans hag unnek bloedh, oes pur ughel rag hobyt (ny wrug an Tuk Koth y honan drehedhes moy ages 130); ha Frodo a via trydhek warn ugens, niver poesek: an jydh a 'devedhyans a'y oes'.

Tavosow a dhallathas klappya yn Hobyton ha Baywoter; ha kyhwedhlow yn kever an hwarvos ow tos a dravaylyas oll a-dreus an Shayr. An istori ha gnas a Vr Bylbo Bagyns a dheuth ha bos an penn-mater a geskows; hag yth esa kovyow-tremenys an werin kottha yn dann gorholedh wolkomm distowgh.

Nyns o nebonan gans goslowysi moy attendyadow es Ham Gamji koth, henwys yn efan 'An Gafer'. Ev a allsa bos kevys dhe'n Pryskenn A Idhyow, tavern byghan dhe'n fordh Baywoter; hag ev a gewsis gans skentoledh aswonnys, drefenn ev dhe vaga an lowarth dhe Bag End dres dew ugens blydhen, ha re weresas Holman koth y'n keth soedh kyns an termyn na. Lemmyn, yth esa y gevalsyow ow tos ha bos diwedhyn, ha'n soedh a veu gwrys dre-vras gans y yowynkka mab, Sam Gamji. Tas ha Mab o kerens krev dhe Bylbo ha Frodo. I a drigas war an vre hy honan, dhe niver 3 Bagshot Row nebes a-woeles dhe Bag End.

 'Hobyt-jentyl pur hweg ha kortes yw Mr Bylbo, dell leveris vy pub termyn kyns,' an Gafer a dhiskleryas. Gans gwirder meur: Bylbo o pur gortes orto, ow kelwel orto 'Mester Hamfast', hag ow kovynn orto yn sad yn kever maga losow kegin - yn kever an mater a 'wreydhenn', avalow-dor yn arbennik, an Gafer o aswonnys avel penn-skiansek gans oll y'n gentreveth (ha ganso y honan).

'Mes pyth yn kever an Frodo ma a drig ganso?' a wovynnas Nowks Koth a Baywoter. 'Bagyns yw y hanow, mes ev yw moy es hanter Brandibuk, dell yw leverys. Ny wonn prag y hwilsa neb Bagyns a Hobyton gwreg pell dhe-ves yn Bukland, le mayth yw tus mar koynt.

'Ha nyns yw marthus i dhe vos koynt,' yn-medh Dadi Toufut (kentrevek a'n Gafer),'i a drig dhe du kamm a'n avon Brandiwayn, hag erbynn an Koes Koth. Henn yw le tewl ha drog mar pe hanter an hwedhlow gwir.'

'Henn yw gwir Dadi!' yn-medh an Gafer. 'Ny drig an Brandibukow a-ji dhe'n Koes Koth; mes tus koynt yns i, dell hevel. I a wari gans skathow war an avon bras na - ha nyns yw henna genesik. Nyns yw marthus ahwer dhe sywya dell leverav. Mes, kyn fe henna gwir, Mstr Frodo yw hobyt yowynk hweg. Haval orth Mstr Bylbo yn hwir, ha dre voy es semlant. Yth yw gwir y das dhe vos Bagyns. Hobyt onest ha reowtadow o Mstr Drogo Bagyns; nyns esa meur a nowodhow anodho, bys yn ev dhe vos beudhys.'

'Beudhys?' a leveris nebes lev. I re glywas henna ha kyhwedhlow tewlla kyns; mes yma passhyon rag istori-teylu dhe hobytyow, ha parys ens i dhe glywes yn y gever arta.

'Wel, dell leverons,' yn-medh an Gafer. 'Mstr Drogo, ev a dhemmedhis gans Mestresik Prymula Brandibuk. Hi o kynsa keniterow dh'agan Mstr Bylbo war tu ha'n vamm (hi mamm o myrgh yowynkka an Tuk Koth); Mstr Drogo o y nessa kenderow. Ytho Mstr Frodo yw y kynsa ha nessa kenderow removys unnweyth y'n eyl fordh po y gila, dell leverir. Hag yth esa Mstr Drogo ow triga dhe Hel Brandi gans y hwegron, Mstr Gorbadok koth, dell wrug ev lieskweyth wosa y dhemmedhyans (yth o da ganso boes da, ha yth esa dhe Gorbadok koth 'moes hel'); hag ev e revya war an Avon Brandiwayn; ev ha'y wreg o beudhys, ha Mstr Frodo flogh hwath.'

'My re glywas i dhe vones war an avon wosa koen y'n loersplann,' a leveris Nowks Koth ; 'hag yth o poesedh Drogo a sedhas an skath.'

'Hag y glywis evy  hi dh'y herdhya y'n dowr, hag ev a'y dennas yn war y lergh,' yn-medh Sandiman, meliner Hobyton.

'Ny dal dhis grysi yn oll a glywydh, Sandiman,' a leveris an Gafer, nyns o an meliner da ganso. 'Nyns yw res kows yn kever herdhya ha tenna. Skathow yw tykli lowr rag an re a esedh ynna yn kosel, heb hwila skila anken arall. Yn neb kas: yth esa Mstr Frodo omdhivesys ha gesys yn mysk an Brandibukow koynt, ev a veu megys yn Hel Brandibuk. Le haval orth koneri dell hevel. Nevra nyns esa le es neb kansow a neskerens gans Mester Gorbadok Koth y'n le. Nevra ny wrug Mstr Bylbo hwekter brassa es dri an chett dhe driga yn mysk tus reowtadow.'

'My a dyb y vos skwat drog rag an Sakvyl-Bagynsyow ma. I a dybis i dhe synsi Bag End, pan wrug ev gasa ha pubonan a dybis ev dhe vos marrow. Hag ena ev a dhewelis hag a's gorhemmynnis yn-mes; hag ev a bes bywa ha bywa, ha nevra ny wra y semlant dos ha bos kottha unn jydh, re bo ev bennigys! Hag a-dhesempis ev a wra er, hag a wra dhe'n paperyow oll yn ewn. Ny vydh an Sakvyl-Bagynsyow gweles a-ji dhe Bag End lemmyn, dell fydhir.'

'Yma bern bras a arghans kudhys ena, dell glywav,' yn-medh estren, godriger dre negys a-dhiworth Michel Delving y'n West-fardhing. 'Oll gwartha a'th vre yw leun a gowfordhow stoffys gans arghow leun a owr hag arghans, ha jowelys dell glywis vy.'

'Ty re glywas moy es dell allav vy afydhya,' a worthybis an Gafer. 'Ny wonn travyth yn kever jowelys. Mstr Bylbo yw hel gans y arghans, ha dell hevel nyns eus fowt anodho; mes ny wonn travyth 'dro dhe gowfordhyans. My a welas Mstr Bylbo pan wrug ev dehweles, nans yw 'dro dhe dri ugens blydhen, pan en vy chett. Nyns o termyn hir wosa my dhe dhos ha bos gwas dhe Holman koth (ev o kenderow ow thas), ev a'm worras dhe Bag End rag gweres orto lettya tus stankya ha treuspassya oll a-dreus an lowarth ha'n gwerth ow hwarvos. Hag yn mysk a'n bywder oll Mstr Bylbo a dheu yn-bann an vre gans hoba ha nebes saghow kowrek ha nebes arghow. Nyns eus dout dhymm i dhe vos leun a dresor ev dhe gavoes yn tiryow estrenyek, leow may ma menydhyow a owr, dell leverons; mes nyns o lowr dhe lenwel kowfordhow. Mes ow chett Sam a wodhvia moy 'dro dhe henna. Yma ev a-ji hag yn mes a Bag End. Yma mall bras ganso rag hwedhlow a'n dydhyow koth, ev a woslow orth hwedhlow oll Mstr Bylbo. Mstr Bylbo re dhyskas orto y lytherennow - heb mynnes drog hwi a gonvedh, ha ny vydh drog dredho dell waytyav.

'Elfow ha dragones! y leverav orto. Kowlennow hag avalow-dor yw gwell ragov ha ragos. Na dheu ha bos kemmyskys yn negys tus gwell agesos, poken ty a vydh kavoes anken hag yw re vras ragos, my a leveris orto. Ha my a levarsa an keth dhe dus arall,' ev a geworras gans golok orth an estren ha'n meliner.

Mes nyns o geryow an Gafer krev gans y woslowysi. An henhwedhel a-dro dhe rychys Bylbo o stag re gales yn brysyow henedh yowynkka a hobytyow.

'Mes gwirhaval yw ev dhe geworra dhe'n bern a dhros ev yn kynsa,' a dhadhlas an meliner, ow ri lev dhe dybyans kemmyn. 'Yma ev a-ves a dre lieskweyth. Ha dell welyn, tus ankoth a wodrig orto: korryon ow tos dhe nosweyth, ha'n pystrier koth na, Gandalf. Ty a yll leverel pynag yw da genes, Gafer, mes Bag End yw le koynt, ha'n dus ena yw koyntta.'

'Ha ty a yll leverel pynag yw da genes jy 'dro dhe draow ma na gonvedhydh kemmys ha skathow, Mester Sandiman,' a worthybis an Gafer, an meliner o gweth ganso es dell o usys. Mars yw henna fara koynt, res yw dhyn moy a goyntedh 'dro dhe omma. Yma nebes dus ma na brofsens dhe goweth pinta korev, mar trikka ev yn toll gans fosow a owr. Mes i a wra traow yn fas dhe Bag End. Sam a lever pubonan dhe vos gelwys dhe'n kevywi, hag y fydh rohow, rohow rag oll - an mis ma yn hwir.


An mis na o mis Gwynngala, ha mar teg ha dell mynnir. Dydh po dew wosa, kyhwedhel (dallethys martesen gans Sam skentel) a veu lesys yn kever tanweyth - tanweyth a'n par na via gwelys y'n Shayr dres ogas ha kansblydhen, a-dhia an Tuk Koth dhe verwel.

Dydhyow a dremenas ha'n jydh a dheuth nessa. Kert koynt leun gans fardellow koynt a rolyas yn Hobyton unn gorthugher ha lavuryas yn-bann an vre dhe Bag End. An Hobytyow amovys a lagattas orto dre dharasow enowys gans lugarn. Lywys veu gans tus ankoth, ow kana kanow koynt: korryon gans barv hir ha kogh down. Nebes anedha a wodrigas dhe Bag End. Dhe benn nessa seythun mis Gwynngala, kert a dheuth dre Baywoter a-dhiworth fordh Pons Brandiwayn yn golow splann an jydh. Gour koth a'n lywyas yn unnsel. Yth esa hatt glas hir minyek, mantel hir loes, ha lien konna arghans dhodho. Yth esa barv hir gwynn dhodho ha'y dhewabrans a ystynnas dres kammek y hatt. Fleghes byghan a holyas an kert dre Hobyton oll hag yn-bann an vre. Yth esa karg a danweyth dhodho, dell dismygsons i yn ewn. Dhe dharas a-rag Bylbo, an gour koth a dhallathas diskarga: yth esa fardellow meur a danwethyow a bub eghenn ha furv, pub o libelys gans 'G' bras rudh ha'n run-elf.

Henn o merk Gandalf, ha'n gour koth o Gandalf an pystrier, y gerda y'n Shayr a-dheuth dre vras a-dhiworth y sleyneth gans tanyow, mog, ha golowys. Y negys gwir o kalessa ha peryllussa yn feur, mes ny wrug pobel an Shayr godhvos travyth yn y gever.  Yn aga breus nyns o ev moy es gwrythyer dhe'n kevywi. Henn o an skila rag gwaytyans fleghes an Shayr. 'G rag Gwella!' i a armas ha'n gour koth a vinhwarthas. I a'y aswonni yn es, kyn nag esa ev yn Hobyton marnas treweythyow ha nevra ny wrug ev godriga dre dermyn hir; mes nag an fleghes na den arall marnas an kottha a'ga hendus re welsa onan a'y dhispletyansow-tanweyth - i o rann a dermyn esa passys henhwedhlek.

Pan worfennas an gour koth an diskargyans, gweresys gans Bylbo ha nebes korryon, Bylbo a ros  nebes dinerow dhe'n fleghes; mes nyns o po unn skwyb po tanbellennik ragdha, esowys o cher an woslowysi.

'Poen dhe-ves lemmyn!' yn medh Gandalf. 'Y fydh palster dhewgh dhe'n termyn ewn.' Ena, ev eth a-ji gans Bylbo ha'n daras a veu deges. An hobytyow yowynk a viras stag orth an daras dre dermyn berr, hag ena i a asas yn dann tybi nevra ny dho an kevywi.


 A-ji dhe Bag End, yth esa Bylbo ha Gandalf a'ga esedh orth fenester igor stevell vyghan, ow mires war-tu ha'n west dres an lowarth. An dohajydh diwedhes o splann ha kosel. An bleujennow a wolowas rudh hag owrek: dragones-krakk ha bleujennow-howl, ha nasturshyns ow krambla oll a-dreus an fosow a donn hag ow kyki a-ji orth an fenestri kylghek.

'Ass yw splann dha lowarth!' yn-medh Gandalf.

'Ya,' a leveris Bylbo.  'Ass yw ev da genev, hag oll an Shayr meurgerys; mes res yw dhymm dy'goel dell dybav.'

'Y fynnydh pesya gans dha dowlenn ytho?'

'Mynnav. My a erviras yn y gever nans yw misyow, ha ny wrug vy chanjya ow brys.'

'Pur dha. Nyns yw dhe-les geryow moy. Gwith gans dha dowlenn- dha dowlenn yn tien, yn hwir - ha my a wayt bos henna an gwella fordh, ragos jy, ha rag oll ahanan.'

'My a wayt. Yn neb kas, my a vynn omlowenhe dy'Yow, ha gul ow ges byghan.'

'Piw a vynn hwerthin, dell omwovynnav?' yn medh Gandalf, ow shakya y benn.

'Ni a vydh gweles.' a leveris Bylbo.


Dhe'n nessa dydh, moy a gertow a rolyas yn-bann an vre, ha moy a gertow hwath. Martesen yth esa neb krodhvolans a dro dhe 'kenwertha yn teythyek', mes y'n keth seythun na erghyansow a livas yn mes a Bag End rag daffar ha gwara a bub eghenn a allsa bos kevys dhe Hobyton po Baywoter po yn neb le y'n gentreveth. Tus a dhallathas dos ha bos ter; hag i a dhallathas merkya an dhydhyow war aga dydhlyver; hag i a wortas an lytherwas gans mall, ow kwaytya galow.

Kyns pell, an galowyow a dhallathas diveri yn mes, an lytherva yn Hobyton o lenwys stag, ha lytherva Baywoter a fennas, lytherwysi a-vodh a veu gelwys. Yth esa gover sad anedha ow tos yn bann an vre, ow toen kansow a vessach kortes rag leverel Meur ras, my a garsa dos.

Arwoedh a omdiskwedhas dhe'n yet dhe Bag End: ENTRANS DIFENYS MARNAS DRE NEGYS KEVYWI. Nyns esa tus gans negys kevywi, po a dholas bos gans negys kevywi, gasas a-ji lieskweyth. Bylbo o bysi: ow skrifa galowys, ow merkya gorthybow, ow maylya rohow, hag ow kul pareusyans privedh dhodho y honan. Wosa devedhyans Gandalf ev a withas kudhys mes a wel.

Unn myttin, an hobytyow a dhifunas hag a welas an park bras, a-dheghowbarth dhe dharas a-rag Bylbo, lennas gans lovanow ha peulyow rag tyldow. Porth arbenik a veu treghys y'n vankenn  yn hyns dhe'n fordh, ha gradhow efan ha yet bras gwynn drehevys ena. Dhe-les o an bywder dhe'n tri theylu-hobyt a Bagshot Row, nessa dhe'n park, hag yth esa avi anedha dhe'n brassa rann a dus. Gafer Gamji koth a hedhis dolos oberi yn y lowarth.

An tyldow a dhallathas bos sevys. Yth esa unn tylder bras yn arbennik, mar vras o ev mayth esa an wydhenn ow tevi y'n park a-ji dhodho yn tien, hag ev a sevis yn goethus dhe benn an pennmoes. Lugern a veu kregys yn y skorrenn oll. Gwell hwath (dhe vrys an hobytyow): kegin gowrek a veu drehevys yn kern a-gledh an park. Para a geginor a dheuth diworth pub tavern ha boesti dre vildiryow oll a-dro, rag gweres orth an korryon ha tus koynt erell neb esa owth ostya dhe Bag End. Gwaytyans a sevis dhe bennughelder.

Ena an gewer a dheuth ha bos kommolek. Henn o dy'Mergher, an jydh kyns an kevywi. Preder o tynn. Ena, dy'Yow an nessa war ugens a vis Gwynngala a dheuth yn hwir. An howl a sevis, an kommol eth mes a wel, baneryow o dismaylys ha'n delit a dhallathas.

Bylbo Bagyns a'n henwys kevywi, mes yn hwir kemmysk a dhidhanow kesunys warbarth o ev. Ogas ha pubonan a drigas yn ogas o gelwys. Po unn po dew o ankovas dre happ, mes nyns o henna kudynn drefenn i dhe dhos yn neb kas. Tus pals diworth ranndiryow erell an Shayr a veu gelwys; ha nebes diworth yn-mes an emlow. Bylbo a dhynnerghis an gwestoryon (ha'n dus arall) dhe'n yet gwynn nowydh yn personnek. Ev a res rohow dhe oll anedha. Hobytyow a ri rohow dhe dus erell dhe'aga fennbloedh aga honan. Nyns yns i pur gostek dre vras, ha nyns esa gorfalster haval orth an hwarvos ma; mes nyns o henna argerdh drog. Yn hwir, yn Hobyton ha Bywoter, pub dydh y'n vlydhen o pennbloedh nebonan, hag yth esa chons da pub hobyt y'n ranndir na dhe dhegemmer dhe'n leha unn ro dhe'n leha unnweyth yn seythun. Mes nevra ny wrussons i dos ha bos skwith dredha.

Dhe'n tro ma, an rohow o da dres eghenn. Yth esa cher da dhe'n fleghes ha namna wrussons i  ankovhe yn kever dybri. Yth esa gwariellow a nas na wrussons i gweles kyns, oll anedha o teg ha nebes anedha o hudel yn apert. Meur anedha re beu erghys y'n vlydhen o passys hag i re dheuth pell, diworth an Menydh ha diworth Deyl, hag i a veu gwrys gans korryon yn hwir.

Pan veu pub gwester dynnerghys hag yth esa oll anedha a-ji dres an yet, yth esa kanow, donsyow, ilow, gwariow, ha heb dout, boes ha diwes. Yth esa tri prys-boes soedhek: li, kinyow ha soper. Mes dhe li ha kinyow, yth esa an dus owth esedha hag ow tybri oll warbarth. Dhe dermyn oll arall yth esa meur a dus ow tybri hag owth eva prest diworth unnek-boes bys yn hwegh eur hanter, pan dhallathas an tanweyth.

An tanweyth  a veu gwrys gans Gandalf: dhros, desinys ha keskorrys ganso; ha'n effeythyow arbennik, gwrythyow-ordenys ha bagasow a roket  a veu enowys ganso. Mes yth esa ynwedh lesrannans hel a skwybow, tanbellennigow, elvennellow, faglennow, kantolyow-korr, fentenyow-elf ha taranoryon. Splann ens i oll. Artweyth Gandalf a wellhi gans oes.

Yth esa roketyow haval orth hes a ydhyn ow sterenni hag ow kana gans lev hweg. Yth esa gwydh  gwyrdh gans korfow a vog tewl: aga del a igeri haval orth oll a wenton ow tisplegya yn prys berr, ha'ga skorennow splann a dhroppyas bleujennow owth isleski war an hobatyow stegys gans marth, hag eth mes a wel ow kasa fler hweg kyns tava aga enebow treylys yn-bann. Yth esa fentenyow a dykki-duw a nijas ow tewynnya y'n gwydh; yth esa peulyow a dan liwys a sevi ha treyla yn eryon, po skathow ow koelya, po seth a elergh ow nija; yth esa tewedh rudh ha kowas a law melyn; yth esa koes a guwow arghansek a lammas y'n ayr distowgh gans garm haval orth lu, ha droppya arta y'n dowr gans si haval orth kans sarf poeth. Yth esa unn marth dhe'n diwedh a-barth Bylbo a amovyas an hobatyow dres eghenn, herwydh hwans Gandalf. Difeudhys veu an golowys. Mog bras a sevis. Ev a wrug furv a venydh a veu gwelys a bell, hag a dhallathas isleski a-wartha. Ev a bistyllas flammow gwyrdh ha kogh. Yn mes diworto a nijas dragon rudh hag owrek, nyns o ev mar vras ha dragon gwir mes y semlant o nes dhe wirvos: tan a dheuth diworth y anow, y dhewlagas a viras war-nans yn fell; yth esa bedhygel, hag ev a fistenas triweyth a-ugh pennow an bush. Oll anedha a blattyas, nebes anedha a goedhas dhe'n leur. An dhragon a dremenas haval orth tren, a gryghlamma, hag a dardha a-ugh Baywoter gans tardh a'ga bodharhas.

'Henn yw an sin rag soper!' yn medh Bylbo. An payn ha'n own eth a-dhesempis ha'n hobytyow a lammas yn-bann. Yth esa soper splann rag pubonan; pubonan marnas an re a veu gelwys dhe gevywi koen an teylu. Henn o gwrys y'n tylder meur gans an wydhenn. An galowys re beu finwedhys dhe dhewdhek dewdhekweyth (niver henwys gans hobytyow 'unn Gross', mes nyns o henna ger gwiw pan gewsys yn kever tus); an gwestoryon oll a veu dewisys a-dhiworth oll an teyluyow mayth o Bylbo ha Frodo unnwoes gansa, ha nebes koweth arbennik anunnwoes (haval orth Gandalf). Yth esa meur a hobytyow yowynk ena dre gummyas a'ga herens; da o gans hobytyow aga fleghes dhe wortos difun bys yn eur diwedhes, yn arbennik pan esa chons dhe gavoes ragdha boes heb kost. Res o meur a voes rag maga hobytyow yowynk.

Yth esa meur a dus diworth an teyluyow Bagyns ha Bofyn, Tuk ha Brandibuk, yth esa nebes tus a'n teylu Grub (unnwoes gans mamm-wynn Bylbo), ha Chub (kevrennys gans y das-gwynn Tuk); ha dewis diworth an teyluyow Burows, Bolger, Breyssgerdel, Broghaws, Gudbodi, Hornblower, ha Prawdfut. Nyns esa marnas kevrenn gwann gans Bylbo dhe nebes anedha, ha skant ny wrug nebes anedha dos dhe Hobyton kyns, drefenn i dhe driga yn gornellow pell an Shayr. Nyns o an Sakvyl-Bagynsow ankovhas. Yth esa Otho ha'y wreg Lobilia ena. Nyns o Bylbo da gansa ha kas o gansa a Frodo, mes an galow o mar splann, skrifys gans ynk owrek, ma na allsons i y nagha. Yn neb kas aga henderow, Bylbo, re wrug boes da dre lies blydhen, hag yth esa gerda da dh'y voes.

Yth esa gwaytyans dhe oll an gwester a worfalster a voes, kynth esa own dhedha a-dro dhe areth wosa-koen aga ost (tra anwoheladow). Ev a wre devnydh a demmik a dhaffar hag o henwys bardhonieth ganso; ha treweythyow, wosa diwes po dew, kampoella an anethow gokki a'y vyaj kevrinek. Yndella yth o: an gorfalster o pur dha yn hwir. Prenasow a voes y'n ranndir na a iselhas dhe ogas ha travyth dres an seythunyow a dho; mes nyns o henna kudynn drefenn prenassa Bylbo dhe waghe brassa rann an gwerthjiow ha dorgellow-diwes dre vildiryow a-dro.

Wosa an boes (po moy po le) a dheuth an areth. Yth esa gnas perthek dhe vrassa rann an bagas lemmyn, yth esens i orth an studh splann henwys 'ow lenwel an gornellow'. Yth esens i owth eva an diwosow o gwell dhedha, ow sawra an medhelderyow o gwell dhedha, aga own ankevys. I o parys dhe woslow orth neppyth, ha dhe lowengarm dhe bub hedh.

Ow thus veurgerys, a dhallathas Bylbo, ow sevel a'y gador. Y thus a lowengarmas oll warbarth heb finwedh. Bylbo a asas y gador hag eth dhe'n wydhenn wolowys, ev a sevis war kador yn-dann an wydhenn. Golow an lugern a goedhas war y enep ow splanna; an botonyow a owr a dhewynnyas war y gryspows owrlin brosys. I a allsa y weles, ow sevel, ow kweyvya unn dhorn y'n ayr, yth esa an dorn arall yn poket y lavrek.

Ow Bagynsyow ha Bofynsow meurgerys, ev a dhallathas arta; Tukow, Brandibukow ha Grubow, ha Chubow, ha Burowyow, ha Bolgeryow, Breysgerdelyow, Gudbodiow, Broghchiow. Ynwedh ow Sakvyl-Bagynsyow meurgerys may dhynnerghav dhedha unweyth arta dhe Bag End. Hedhyw yw ow kansves hag unnek pennbloedh! 'Yey!, Yey! Pennbloedh Lowen!' i a armas, hag i a vortholas yn lowen war an moesow. Gwryth Bylbo o splann. Henn o an dafar o da gansa: berr hag apert.

My a wayt hwi oll dhe omlowenhe kemmys ha my. Lowengarmow ughel dres eghen. Garmow a 'ya' (ha 'na'). Trosyow a hirgern ha kern, hwibow, pibow ha maynys ilowek arall. Yth esa, dell veu leverys kyns, meur a hobatyow yowynk dhe'n kevywi. Kansow a dardher ilowek re beu tennys. Yth esa an merk 'DEYL' dhe'n brassa rann anedha; ny wrug brassa rann a'n hobytyow konvedhes skila a henna, mes yth esa akord dhe oll anedha i dhe vos tardherow marthus. Yth esa maynys ilowek ynna, byghan, mes a gnas perfeyth ha gans sonyow husek. Yn hwir, yn unn gornell nebes a'n Tukow ha Brandibukow yowynk re sevis bagas ilewydhyon byghan, hag yn-dann tybi ewnter Bylbo dhe worfenna (yn apert, ev re leveris oll o res), i a dhallathas kan-dons lowenek. Mestrik Everard Tuk ha Mestresik Melilot Brandibuk a gramblas war moes ha, gans klegh yn aga dorn, a dhallathas donsya an Kylgh-Gwenton: dons teg mes pur grev.

Mes nyns o Bylbo gorfennys. Ev a synsas kern diworth yonker yn ogas hag a wrug tri us ughel. An tros a omsedhas. Ny vydhav vy agas synsi dre dermyn pell, ev a armas. Lowengarmow diworth oll an woslowysi. My re dhros oll ahanowgh warbarth rag porpos. Neppyth yn kever an fordh may leveris ev henna a wrug dhe oll anedha attendya. Namnag esa taw, ha po onan po dew a'n Tukow a woslowas yn tynn.

Yn hwir, a-barth tri porpos! Yn kynsa rag leverel orthewgh hwi dhe vos pur veurgerys genev, ha kans hag unnek bloedh yw termyn re verr dhe vywa yn mysk a hobytyow mar splann. Kri meur, da o henna gans oll.

Ny aswonnav hanter ahanowgh hanter yn ta dell via da genev; ha le es hanter ahanowgh yw le es hanter mar dha genev ha dendilewgh. Henn o anwaytys ha nebes kales. Yth esa nebes takyans keskar, mes yth esa an brassa rann anedha owth assaya y dhigelmi rag konvedhes mar pe ger-kuv.

Yn nessa, rag solempnya ow fennbloedh. Lowengarmow arta. Y fia gwiwwa dhe leverel: AGAN pennbloedh. Yn hwir, henn yw pennbloedh ow noy hag er Frodo. Ev yw devedhys a'y oes hedhyw hag ev a dhegemmer y eretons. Nebes takyans diworth an tus-hen ha garmow ughel a 'Frodo!, Frodo!' diworth an yonkers. An Sakvyl-Bagynsow a dalgammas, hag a omwovynnas a dro dhe skila an geryow 'degemmer y eretons'.

Warbarth agan oes yw kans, peswar ha dew ugens. Agas niver a veu dewisys rag bos par dhe'n sommenn marthus ma: Unn Gros, mar kallav vy gul devnydh an ger. Nyns esa lowengarm vydh. Henn o gokki. Meur a'n westoryon a veu despitys, yn arbennik an Sakvyl-Bagynsyow, sur ens i dhe vos galowys rag kollenwel an niver o res, haval orth dafar yn fardell. 'Unn Gros, dar! Ger isel.'

Ynwedh, mar kallav vy gul kampoell a istory koth, henn yw pennbloedh a'm devedhyans dre valyer dhe Esgaroth war an Lin Hir; ny wrug vy perthi kov an jydh na dhe vos ow fennbloedh. Nyns en vy marnas unnek ha dew ugens bloedh dhe'n termyn na, hag yth esa le a vri dhe bennow-bloedh. An fest o pur splann, mes yth esa anwoes drog warnav dhe'n termyn na dell berthav kov, ha ny yllis vy leverel namoy es 'burasewgh', my a'n daslever lemmyn yn ewn: Meur ras dhewgh ow tos dhe'm kevywi byghan. Taw penn-kales. Yth esa own dhedha po kan po bardhonieth dhe dhos lemmyn, hag yth esens i ow tos ha bos skwith. Prag na wrug ev hedh y gows, ha gas dhedha gul diwes dh'y yeghes? Mes ny wrug Bylbo po kana po dythya. Ev a hedhis pols.

Yn tressa ha wor'tiwedh, yn-medh ev, y fydhav vy leverel orthewgh NOWODHOW A VRI. Ev a gewsas an geryow ma pur yn ughel ha pur yn tynn ha pubonan a esedhas ewn yn aga hador (an re a allas gul yndella hwath).  Drog yw genev dhe leverel- kyn fo kans hag unnek blydhen termyn re verr y'gas mysk, dell leveris vy kyns- henn yw an DIWEDH. Yth esov vy ow mos LEMMYN. DUW GENOWGH!


Ev a dheuth yn nans diworth an gador hag eth mes a wel. Y teuth golow-lughes hag oll an gwester a dhegeas aga dewlagas. Pan igersons i aga dewlagas arta, Bylbo o gyllys yn tien. Kans, peswar ha dew ugens Hobyt a esedhas stag yn aga hador, besys. Yth esa tew dien, hag ena, a-dhesempis, pub Bagyns, Bofyn, Tuk, Brandibuk, Grub, Chub, Burows, Bolger, Breysgerdel, Gudbodi ha Broghchi a dhallathas kewsel oll warbarth.

Unnver ens i an ges dhe vos onan pur dhrog, hag moy a voes ha diwes o res rag yaghhe an gwestoryon a skruth hag annians. 'Ev yw fol. My re leveris yndella pup-prys,' a veu lavar klywys lieskweyth. Brassa rann an Tukow (a aswonnis Bylbo yn ta) a dybis y fara dhe vos gokki. Rag an termyn i a dybis y dhisomdhiskwedhyans dhe vos namoy es ges gokki.

Mes nyns o Rori Brandibuk koth mar sur. Na oes na li gowrek re wrug dh'y vrys sogh, hag ev a leveris dh'y wohydh, Esmerelda: 'Yma neppyth koynt a dro dhe hemma, ow hweg! My a grys Bagyns Fol dhe vyajya arta. Muskok fol koth. Mes nyns eus kudynn, ny wrug ev kemmeres ganso an boes.' Ev a elwis yn ughel dhe Frodo; dhanvonn an gwin a-dro arta.

Frodo o an huni hepken a leveris travydh. Dre neb termyn, ev a esedhas tawesek ryb kador wag Bylbo, heb gul lavar po gorthybi govynn. An ges re beu da ganso, yn sur, kyn hwodhvies ev yn y gever. Kales o dhodho omlettya hwerthin orth marth an westoryon. Mes dhe'n keth termyn ev o prederus yn town: ev a aswonnis a-dhesempis ev dhe gara an hobyt koth. Brassa rann an westoryon a besyas dybri hag eva ha disputya koyntedh Bylbo Bagyns, yn termyn tremenys hag y'n eur ma; mes an Sakvyl-Bagynsyow a veu gyllys, sorr bras dhedha. Nyns o an kevywi krev gans Frodo namoy. Ev a erghis moy a win dhe vos dyghtys; ev a sevis, gwaghe y wedrenn yn tidros dhe yeghes Bylbo, ha gasa an tylder yn kosel.


Yn kever Bylbo Bagyns; hag ev a wrug y areth, yth esa ev ow pysya an bysow a owr yn y boket: an bysow hudel a witha ev yn kevrin dre vlydhynyow pals. Hag ev dhe wul kamm yn nans a'n gador, ev a worras an bysow war y vys, ha nevra ny veu ev gwelys arta gans hobyt vyth yn Hobyton.

 Ev a gerdhas yn unn fysk dh'y doll ha sevel pols, ow klywes gans minhwarth orth an tervans y'n tylda ha dhe'n son a heudhans yn leow arall an park. Ev eth a-ji. Ev a removyas y dhillas-kevywi, plegya y gryspows brosys ha'y vaylya gans paper-moen, ev a'n gorras yn trog-tenna. Ena, ev a omwiskas yn skon yn dillas koth hag angempen, hag ev a fasthas a-dro dh'y gres grogys ledher koth ha warnodho ev a grogas kledha berr yn goen ledher du mortholek. Diworth trog-tenna alhwedhys mayth o fler a pelyow gorth-goedhan ynno, ev a synsas huk goth. Hi re beu gwithys yn-dann alhwedh haval orth tra pur dhrudh, mes hi re beu ewnhas lieskweyth, ha hi o disliw dre gewer ma na yllir dismygi hy liw namoy: gwyrdh du martesen. Hi o nebes re vras ragdho. Ev eth yn y studhva, ha diworth kofer-horn ev a gemmeras fardell maylys yn kweth goth ha dornskrif maylys gans ledher; hag ynwedh maylyer bras. Ev a stoffyas an lyver ha'n fardell yn sagh poes esa a'y sav yn ogas, ogas ha leun o ev. Ev a worras y vysow a owr y'n maylyer, gans y chayn moen, ha'y selyas, hag ev a skrifas hanow Frodo warnodho. Yn kynsa, ev a'n gorras war astel an oeles, mes a-dhesempis ev a'n removyas ha'y worras yn y boket. Dhe'n pols na an daras a igoras ha Gandalf a dheuth a-ji yn skon.

'Dydh da!' yn medh Bylbo. 'My a omwovynas mar tes.'

'Da yw genev dha gavoes a-wel,' a worthybis an pystrier, owth esedha yn kador, 'Y fynnis vy dha gavoes rag keskows berr finek. My a dyb ty dhe omglywes pubtra dhe hwarvos yn splann ha herwydh dha dowlenn?'

'Ya, henn yw gwir,' a leveris Bylbo. 'Kynth o an golow-lughes na amovyek: ev a amovyas orthiv vy, keffrys ha'n re erell. O henna keworrans byghan diworthis jy?'

'O. Yn fur, ty re withas an bysow na yn-dann gel dres oll an blydhynyow ma, ha dell hevel dhymmo res o ri dhe'th westoryon displegyans arall a'th tisomdhiskwedhyans.'

'Ha skoellya ow ges. Ty yw mellwas koth,' a hwarthas Bylbo, 'mes ty a woer an gwella tra dell waytyav, dell vydh usys.'

'Gwrav - pan wonn vy neptra. Mes nyns ov vy sur a dro dhe'n dra dhien ma. Henn yw an pols finek. Ty re wrug dha es, ha brassa rann a'th neskerens yw anniys po offendys, ha ty re ros dhe'n Shayr dien neppyth may hyllons i klappya a dro dhodho dre naw dydh, nownsek ha peswar ugens yw gwirhavalla. A vynnydh jy mos pella?'

'Mynnav. Res yw dhymm dy'goel, dy'goel pur hir, dell leveris vy orthis kyns. Martesen dy'goel dibenn: ny vynnav vy dehweles, ha my re wrug an darbar oll.'

'Koth ov vy Gandalf. Nyns eus semlant koth dhymm, mes yth esov vy ow talleth omglywes yndella y'm kolonn. Gwithys yn ta dell leverons!' ev a byffyas. 'Yth omglywav nebes tanow, haval orth bos omystynnys: haval orth amanenn yw lesys dres re a vara. Ny yll bos honna ewn. Res yw dhymm chanj, po neppyth.'

Gandalf a viras orto yn kovynn ha gans rach. 'Na, nyns yw ewn dell hevel,' ev a leveris yn preder. Na, my a grys dha dowlenn dhe vos an gwella fordh.'

'Wel, ow vrys yw stag. Y fynnav vy gweles menydhyow arta, Gandalf - menydhyow; ha wosa henna kavoes le may hallav vy powes. Yn kres, heb meur a neskerens ow mellya, ha linenn a wodrigoryon mollethys ow kregi war klogh an daras. Y kyffiv neb le kosel may hallav vy gorfenna ow lyver. My re dhevisyas diwedh da ragdho: hag ev a vywas yn lowen bys yn diwedh a'y dydhyow.'

Gandalf a hwarthas. 'Yndella re bo. Mes nagonan a wra redya an lyver, pynag a vo an diwedh.'

'Ogh, gwrellons, y'n blydhynyow a dheu. Frodo re redyas nebes anodho seulabrys. Y fynnydh jy gwitha orth Frodo, a ny vynnydh jy?'

'Mynnav - yn ta, kemmys ha gallav.'

'Ev a dhothya genev, yn sur, mar kovynniv vy orto. Yn hwir ev a brofyas gul yndella unnweyth, nebes kyns an kevywi. Mes nyns eus hwans gwir dhodho, na hwath. Res yw dhymm gweles an pow gwyls arta kyns my dhe verwel, ha'n Menydhyow; mes ev a gar an Shayr hwath, koesow, parkow, hag avonyow byghan. Y tal dhodho bos attes omma. Y fydhav vy gasa puptra dhodho, yn sur, marnas nebes traow byghan. Yma govenek dhymm ev dhe vos lowen, pan wra ev dos ha bos krev gans bywnans hebov vy. Res yw dhodho bos y vester y honan lemmyn.'

'Puptra?' yn-medh Gandalf. 'An bysow ynwedh? Ty a assentyas yndella, y perthydh kov.'

'Wel, um, ya, gwir,' a leveris Bylbo yn unn hokya.

'Ple'ma ev?'

'Yn maylyer, mar pe res dhis godhvos,' a leveris Bylbo yn anberthyansek. 'Ottena, war astell an oeles. Wel, na. Ottomma ev y'm poket!' Ev a hedhis. 'A nyns yw henna koynt?' ev a leveris dhodho y honan yn medhel. 'Mes prag na? Prag na goedh dhodho gwith ena?'

Gandalf a viras orth Bylbo arta pur yn tynn, hag yth esa golow yn y dhewlagas. 'My a dyb, Bylbo,' yn-medh ev yn kosel, 'y fia tybyans da dh'y asa omma. A ny'th eus hwans gul yndella?'

'Wel, ya - ha na. Pan dybav vy a-dro dhodho, nyns yw da genev y asa. Ha ny wonn prag y koedh dhymm gul yndella. Prag yth eus hwans dhiso jy my dh'y asa?' ev a wovynnas, ha chanj koynt a hwarva dh'y lev. Y lev a dheuth ha bos tynn gans gogrys hag annians. Yth esos ta ow kovynna orthiv pup-prys yn kever ow bysow; nevra ny wrussys jy govynn orthiv yn kever an traow arall a wrug vy kavoes dres ow vyaj.'

'Na, res o my dhe wovynna yn y gever,' yn-medh Gandalf. 'Y'th o hwans dhymm a wiryonedh. Poesek o. Bysowyer hudel yw - wel, hudel: ha tanow yns i. Dha vysow yw didheurek dhymm yn kalwesigeth, dell leverir; hag ev yw didheurek dhymm hwath. Y fia da genev godhvos an le may ma ev, mars ylli ow kwandra arta. Ynwedh, my a dyb ev dhe vos dhiso jy dre dermyn hir lowr. Ny vydh res dhis anodho namoy, Bylbo, marnas my dhe wul kammwrians.'

Bylbo a rudhas, hag yth esa golow serrys yn y dhewlagas. Y enep kuv a dheuth ha bos asper. 'Prag na?' ev a grias. 'Ha prag y'th teur godhvos, yn neb kas, an pyth a wrav vy gans ow traow ow honan? Ev yw dhymmo vy. My a'n kavas. Ev a dheuth dhymmo.'

'Ya, ya,' yn medh Gandalf. 'Mes nyns yw res dos ha bos serrys.'

'Mars ov vy serrys an blam yw dhiso jy,' yn medh Bylbo. 'Ev yw dhymmo vy, dell leverav. Dhymmo vy ow honan. Ow drudh. Ya, ow drudh.'

Enep an pystrier a besyas bos sevur hag attendyek, nyns esa namoy es isgolow yn y dhewlagas down a dhiskwedhas ev dhe vos amovys ha prederus. 'Ev re beu henwys yndella kyns,' yn medh ev, 'gans nebonan arall.'

'Mes my a'n lever lemmyn. Ha prag na? Kyn leveris Golum an keth unnweyth, nyns yw an bysow dhodho lemmyn, dhymmo yw ev. Ha my a vydh y witha.'

Gandalf a sevis yn-bann. Ev a gowsis yn asper. 'Ty a vydh muskok mar kwredh yndella, Bylbo,' ev a leveris. 'Honn yw klerra wosa pub ger a leverydh. Ev re synsas orthis re. Liver ev! Ena, ty a yll mos ha bos rydh.'

 'My a vynn gul ha mos dell vo da genev,' yn medh Bylbo yn penn-kales.

'Bydh kosel ow hobyt meurgerys!' a leveris Gandalf. 'Ni re beu sos dres oll a'th vywnans hir, y tylydh neppyth dhymm. Mar pleg! Gwra an pyth a ambosys: liver ev!'

'Wel, mars eus hwans dhiso jy a'm bysow, lever yndella!' a grias Bylbo. 'Mes ny vydhydh jy y gavoes. Ny vydhav vy ri ow drudh avel ro.' Y dhorn a wandras dhe troes y gledha byghan.

Dewlagas Gandalf a lughesas. 'Y fydh ow thro dhe dhos ha bos serrys a verr dermyn,' yn medh ev. 'Mar leverydh henna arta, y fydhav. Ty a vydh gweles Gandalf an Loes dismantellys.' Ev a wrug kamm war tu ha'n hobyt, ev a devis hir ha godrosek dell hevelis: y skeus a leunhas an stevell byghan.

Bylbo a wrug kamm war-dhelergh dhe'n paros, ow hwytha yn skon, y dhorn a synsas orth y boket. I a sevis pols an eyl a-dal y gila, ayrgylgh an stevell a gosas. Dewlagas Gandalf a besyas stag orth an hobyt. Yn lent, dewdhorn Bylbo a lewsis, hag ev a dhallathas krena.

'Ny wonn an pyth yw kamm genes, Gandalf,' ev a leveris. 'Nevra nyns es ta haval orth henna kyns. Pyth yw an kudynn? An bysow yw dhymmo, a nyns yw? My a'n kavas, ha Golum a'm marwsa mar ny'n gwithsen vy. Nyns ov vy lader, pynag a leveris ev.'

'Nevra ny wrug vy leverel yndella,' Gandalf a worthybis. 'Ha nyns ov evy lader. Nyns esov vy owth assaya ladra diworthis, mes gweres orthis. Y fynnav ty dhe drest ynnov, dell wruss'ta kyns.' Ev a dreylyas dhe-ves ha'n skeus a dremenas. Dell hevelis, ev a lehas arta yn gour koth loes, gwarrgromm ha prederus.

 Bylbo a rutyas y dhewlagas. 'Drog yw genev,' yn medh ev. 'Mes my a omglywys pur goynt. Ha hwath, y fia difres genev mar na vo res dhymm prederi yn y gever namoy. Ev re beu ow tevi y'm brys a-gynsow. Treweythow, my a omglyw ev dhe vos haval orth lagas, ow mires orthiv. Ha pup-prys, y fynnav vy y wiska ha disomdiskwedhes, hag ynwedh, yth ombrederav pup-prys yn kever y salowder, hag y denna yn-mes a'm poket rag bos sur. My a assayas y worra yn-dann alhwedh, mes nyns o powes dhymm vydholl hebdho y'm poket. Ny wonn praga. Ha ny allav vy kaleshe ow brys.'

'Ytho, trest y'm brys vy,' a leveris Gandalf. 'Kaleshas yw. Ke dhe-ves ha'y gasa. Hedh y berghenna. Ro ev dhe Frodo, ha my a vynn y witha.'

Bylbo a sevis pols, tynn hag ansur. Wor'tiwedh ev a hanasas. 'Ya,' ev a leveris gans kaletter. 'Mynnav.' Ev a skruthas, hag a vinhwerthin yn anvodhek. 'Byttiwedh, henn o styr gwir an kevywi: ri meur a rohow ha dhe'n keth termyn kavoes fordh esya dhe ri an bysow. Nyns o esya wor'tiwedh, mes y fia drog dhe skoellya oll a'm darbar. Henn a dhiswrussa an ges.'

'Yn hwir, y removsa an unn skila y hwelis vy y'n dra.' Yn medh Gandalf.  

'Pur dha,' a leveris Bylbo, 'ev a dhe Frodo gans puptra arall.' Ev a wrug hwyth down. 'Ha lemmyn, res yw dhymm gul dalleth, kyns nebonan arall a'm kyv. My re leveris duw genowgh, ha ny vynnav y wul arta.' Ev a synsas y sagh hag eth dhe'n daras.

'Yma'n bysow y'th poket hwath,' yn medh an pystrier.

'Wel, henn yw gwir!' a grias Bylbo. 'Hag oll an skrifennow a lagha. Y fia gwell ty dh'y gemmeres ha'y dhelivra ragov. Henn a vydh salowwa.'

'Na, na ro an bysow dhymmo,' yn medh Gandalf. 'Gorr ev war astell an oeles. Ev a vydh salow lowr ena, bys yn Frodo a dheu. My a vynn y wortos.'

Bylbo a gemmeras an maylyer, mes hag ev a'n settyas ryb an klokk, y dhorn a lammas war-dhelergh, ha'n fardell a goedhas dhe'n leur. Kyns ev dhe alloes y gavoes, an pystrier a'n synsas ha'y worras yn y le. Gloes a sorr a dhiskwedhas yn skon war enep an hobyt arta. A-dhesempis an loes a dremenas hag yn y le golok a dhifres, ev a hwerthas.

'Wel, henn yw gwrys,' yn medh ev. 'Y fynnav mos lemmyn!'

I eth yn an hel. Bylbo a dhewisas an lorgh o gwell ganso diworth an kyst; ev a hwibanas. Tri horr a dheuth yn mes a stevell mayth ens i bysi.

'Yw puptra parys?' a wovynnas Bylbo. 'Puptra troessys ha libelys?'

'Puptra,' i a worthybis.

'Wel, dallethyn!' Ev a wrug kamm yn-mes a'n daras a rag.

An nos o kler, ha sterennow o keskar a-dreus an ebrenn dhu. Ev a viras yn-bann, ow plasa an ayr. 'Ass yw hemma heudh, dhe vyajya arta, ow vyajya war an fordh gans korryon! Yth esa hwans a hemma dhymm, dre vlydhynyow! Duw genes!' ev a leveris, ow mires orth y dre goth hag owth omblegya dhe'n daras a rag. 'Duw genes, Gandalf!'

'Duw genes, rag an termyn, Bylbo. Omwith! Ty yw koth lowr ha martesen fur lowr.'

'Omwith! Ny'm deur. Na vos prederus yn ow hever! My yw lowen lemmyn, moy es pub termyn kyns, ha henn a styr meur. Mes henn yw an prys. Yma'n fordh orth ow tenna dhe-ves wostiwedh,' ev a geworras, ha gans lev kosel ev a ganas y'n nos tewl:




           An fordh a bes heb diwedh y'n bys,                         The road goes ever on and on,

                    Diworth an daras may dhallathas hi.                       Down from the door where it began.

                    Mes pell war rag an fordh res eth,                          Now far ahead the road has gone,

                    Ha res yw dhymm sywya mar kallav vy.                And I must follow if I can.

                    Ow holya orti gans dewdroes ter,                          Pursuing it with eager feet,

                    Bys may mettyo hi gans fordh a-vri                       Until it meets some larger way

                    Yn le mayth omvet lies hyns ha kerdh.                   Where many paths and errands meet.

                    Ha ple'th av a-wosa? Ny wonn vy.                         And whither then? I cannot say.


Ev a hedhis, pols taw. Ena, heb ger arall, ev a dreylas diworth an wolowys ha'n levow y'n parkow ha tyldow, ha sywys gans y dri howeth, ev eth a-dro dhe'n chi yn y lowarth byghan ha goresa yn nans an hyns hir ledrek. Ev a lammas dres le isel y'n ke, hag ev a dhisomdhiskwedhas y'n  prasow haval orth hanas a wyns y'n gwels.

Gandalf a wortas pols, ow mires war y lergh y'n tewlder. 'Duw genes Bylbo ker - erna omvettyn ni arta!' ev a leveris yn kosel, hag ev a dhewelas a-ji.


Frodo a dheuth a-ji nebes a-wosa, ha'y gavoes orth y esedh y'n tewlder, ow tybi yn town. 'A wrug ev mos?' ev a wovynnas.

'Gwrug,' a worthybis Gandalf, 'ev yw gyllys wostiwedh.'

'My a vynn - wel, yth esa govenek dhymm henna dhe vos namoy es ges bys y'n gorthugher ma,' yn medh Frodo. 'Mes my a wodhva y'm kolonn bos hwans gwir dhodho mos. Pup-prys ev a wre ges yn kever traow sad. My a vynn may tehwelsen vy a-varra, rag leverel duw genes.'

'Wor'tiwedh, gwell o ganso slynkya dhe-ves yn-dann gel, dell dybav,' yn-medh Gandalf. 'Na vydh prederus re. Ev a vydh salow - lemmyn. Ev a asas fardell ragos. Ottena!'

Frodo a gemeras an malyer diworth astell an oeles, mires orto yn skav mes ny wrug ev y igeri.

'Ty a vydh kavoes y skrif-kemmyn ha'n paperyow erell ynno dell dybav,' yn-medh an pystrier. 'Ty yw perghennor Bag End lemmyn. Ynwedh, ty a vynn kavoes bysow a owr.'

'An bysow!' a leveris Frodo. 'A wrug ev ri henna dhymmo? Praga? Wel, y fo dhe-les.'

'Martesen,' yn-medh Gandalf. 'Ny dhevnydhsen vy anodho mar pen vy ty. Gwith ev yn-dann gel, ha salow! Lemmyn, yth av dhe'm gweli.'


Avel perghennor Bag End, Frodo a omglywas dhe goedha dhodho devar leverel 'duw genowgh' dhe'n westoryon.  Kyhwedhlow a dro dhe hwarvosow koynt re lesas a-dro dhe'n park, mes ny wrug Frodo leverel travydh marnas heb dout puptra a vydh kler y'n myttin. A dro-dhe hanter-nos, kochow-margh a dheuth rag tus a-vri. Onan hag onan oll anedha a rolyas dhe-ves, lenwys gans hobytyow leun a voes mes pur anbes. Lowarthoryon a-dheuth (dre restrans), hag i a removyas, yn gravadh-ros, an re a wortas heb mynnes.

An nos a dremenas yn lent. An howl a sevis. An hobytyow a sevis nebes diwettha. Myttin eth yn-rag. Tus a-dheuth (dre restrans) rag disevel an tyldow ha doen dhe-ves an moesow ha'n kadoryow, loyow ha kellylli, botellow ha platyow, ha'n lugern ha'n plansow kystys, ha'n brewyon ha paper-tardher, an saghow ha manegow ha lienyow-dorn ankevys, ha'n boes hag o gesys (myns pur vyghan). A-wosa, nebes tus erell a dheuth (heb restrans): Bagynsyow, ha Boffynsow, Bolgeryow, Tukow, ha gwestoryon erell a drigas yn-nes. Dhe hanterdydh yth esa bagas bras dhe Bag End, analowys ens i, mes nyns ens i anwaytys.

Yth esa Frodo orth aga gortos war gradh daras a-rag, ow minhwerthin, mes nebes skwith ha prederus. Ev a dhynnerghis orth an wodrigoryon oll, mes ny wrug ev leverel moy es kyns. Y worthyp dhe wovynnow oll o: 'Mester Bylbo Bagyns yw gyllys; bys vykken dhe'm brys vy.' Ev a alowas nebes an godrigor a-ji, drefenn Bylbo dhe asa 'messajys' ragdha.

A-ji dhe'n hel, yth esa bern bras a fardellow ha taklennow byghan a vebyl. Libel o kelmys dhe pup-huni. Yth esa nebes libel haval orth henna:

Rag ADELARD TOOK, rag perghenna, diworth Bylbo; dhe lawlenn. Adelard re dhegsa dhe-ves meur a lawlenn anlibelys.

Rag DORA BAGYNS, rag kovhe kesskrif HIR, gans kerensa diworth Bylbo;dhe atalgyst bras. Dora o hwoer Drogo ha'n kottha neskar benow byw Bylbo ha Frodo; nownsek ha peswar ugens hy bloedh, ha hi a skrifa folennow a gusul dha, dre voy es hanter kansblydhen.

Rag Maylo Burows, gans govennek ev dhe vos dhe-les, diworth B.B.; dhe bluvenn a owr gans botel-ynk. Nevra ny wrug Maylo gorthybi orth lytherow.

Rag dhevnydhyans ANGELICA, diworth Ewnter Bylbo; dhe gweder kylghyek gwarr yn-mes. Hi o Bagyns yowynk, hag apert o hi dhe dybi bos hy fas teg.

Rag kuntell HUGO BREYSGERDEL, diworth kevriyas; dhe argh-lyvrow gwag. Hugo a chevisya meur a lyver, heb aga dehweles.

Rag LOBILIA SAKVYL-BAGYNS, avel RO; war kyst a loyow a arghans. Bylbo a grysi hi dhe gemmer meur a'y loyow, pan esa ev ow vyajya. Lobilia a wodhya yndella pur yn ta. Pan dheuth hi a-dhiwedhes y'n jydh, hi a gonvedhas an styr a-dhesempis, mes hi a gemmeras an loyow ynwedh.


Nyns o henna moy es rann byghan a'n rohow. Chi Bylbo re dheuth ha bos nebes ankempen gans dafar dres y vywnans hir. Tell-Hobyt a dho ha bos ankempen ha leun a dhafar: an skila dre-vras o an devos ri meur a rohow-pennbloedh. Nyns o an rohow nowydh puprys; yth esa po onan po dew dra goth re vyajyas a-dro dhe'n ranndir dien; mes Bylbo re ros rohow nowydh, hag ev re withas an re a dhegemmeras ev dre vras. Lemmyn, yth esa an toll koth ow pos klerhas nebes.

Yth esa libel dhe pubonan a'n rohow, skrifys gans Bylbo y honan, hag yth esa styr dhe nebes anedha, po ges a neb eghenn. Mes yn hwir, brassa rann anedha o res dhe dus a's mynnas. An hobytyow boghosekka, hag yn arbennik an re a driga dhe Bagshot Row, o pes da dres eghenn. Gafer Gamji koth a dhegemmeras dew sagh a avel-dor, pal nowydh, kryspows a wlan, ha botelas a eli rag kevalsyow diwedhyn. Rory Brandibuk koth, rag aswonn gras a helder meur, a dhegemmeras dewdhek botelas a Wynyards Koth: gwin rudh krev, re goth; ev re beu gwithys gans tas Bylbo. Rory a avas dhe Bylbo wosa an kynsa botel, hag ev a dhiskleryas Bylbo dhe vos gwas da.

Yth esa bern a buptra gesys rag Frodo. Oll a'n penn-tresoryow, keffrys ha'n lyvrow, lymnansow, ha meur a vebyl a veu gesys dhodho. Mes nyns o po arwoedh po kampoell a bo arghans po gemmweyth: nyns o res po bath po paderenn.


An dohajydh na o termyn pur gales rag Frodo. Kyhwedhel fals a lesas: yth esa synsas dien an chi ow pos res dhe dus heb kost; kyns pell, an chi o stoffys gans tus heb negys ena, mes ny allsons i bos gwithys dhe-ves. Libelow a dheuth ha bos removys ha kemmyskys, disputyansow a dhallathas. Neb tus a assayas gul keschanjyow ha dyghtyansow y'n hel; tus arall a assayas gasa gans taklennow vyghan na vos merkys ragdha, po gans neb taklenn anwithys. Fordh dhe'n yet o lettys gans gravadhow-ros ha kertow-dorn.

Yn mysk an trynn, an Skavyl-Bagynsyow a dheuth. Frodo re wrug powes pols, hag yth esa y goweth Meri Brandibuk ow kwitha traow. Otho a dhervynnas gweles Frodo yn ughel, Meri a omblegyas yn kortes.

'Yma ev ow powes,' yn-medh ev.

'Yn hwir, yma ev ow kudha,' a leveris Lobilia. 'Yn neb kas, y fynnyn ni y weles hag y fydhyn ni gul yndella. Ke, ha lever orto!'

Meri a's asas y'n hel dre dermyn hir, termyn lowr rag diskudha aga ro a loyow. Ny wrug henna gwellhe aga gis. Wor'tiwedh, Meri a's dros dhe'n studhva. Yth esa Frodo a'y esedh orth desk gans meur a folennow a-ragdho. Y semlant o anvodhek - dhe omvet gans Sakvyl-Bagynsyow yn neb kas; ev a sevis, ow fysla gans neppyth yn y boket. Mes ev a gewsis yn kortes.

An Sakvyl-Bagynsyow o re offendyek. I a dhallathas profya dhodho prisyow drog (ynter kowetha) rag nebes taklenn dalvosek hag anlibelys. Pan worthybis Frodo na vos res marnas an dafar merkys yn arbennik gans Bylbo, i a leveris bos an mater dien pur wogrysek.

'Pur gler yw dhymmo,' yn medh Otho,'yth esos ta ow kwaynya yn feur dredho. Y terav gweles an skrif-kemmyn.'

Otho re bia er Bylbo, mes Bylbo a gemmeras Frodo yn y flogh y honan. Ev a redyas an skrif-kemmyn gans rach hag ev a ronkas. Yth o, yn gwettha prys, pur gler hag ewn (herwydh devosow laghel hobytyow, a dhervynn yn mysk traow arall seyth hanow-skrifys dustunier gans ynk rudh).

'Fethys arta!' ev a leveris dh'y wreg. 'Ha wosa gortos tri ugens blydhen. Loyow? Fi!' Ev a stankyas dhe-ves. Mes ny veu removys Lobelia mar es hag Otho. Nebes diwettha, Frodo a dheuth yn-mes a'n studhva rag gweles fatell vo hwarvosow hag ev a's kavas a-dro dhe'n le hwath, ow hwithra yn kornellow hag ow ponkya orth an leur. Ev a's gorras yn-mes an chi, wosa removya diworti nebes taklenn vyghan (mes re dalvosek) a wrug koedha a-ji dh'y glawlenn. Yth esa golok dh'y fas haval orth hi dhe dybi a-dro dhe lavar pur drenk; mes war gradh daras a-rag, ny wrug hi leverel marnas:

'Edrek y'fydh, chett yowynk! Prag na wruss'ta mos ynwedh? Nyns yw henna dha le; nyns os ta Bagyns - ty - ty yw Brandibuk!'

'A wruss'ta klywes henna, Meri? Henn o despityans mar mynnydh,' yn medh Frodo, hag ev a dhegeas an daras a-rag hy fas.

'Ger-kuv o,' yn-medh Meri Brandibuk, 'rakhenna, nyns yw gwir.'


Wosa henna i eth a-dro dhe'n toll ha removya tri hobyt yowynk (dew Bofyns ha Bolger) neb esa ow knoukya tollow yn fosow unn dhorgell. Ynwedh, Frodo a wrug kas erbynn Sancho Prawdfut yowynk, neb a dhallathas kleudh y'n brassa dorgell, yn le may tybis ev dhe glywes dasson. An henhwedhel yn kever owr Bylbo a wrug govennek ha hwans godhvos; drefenn bos owr henhwedhlek (kavas yn kevrinek po dres oberenn drog) yw, dell wodhir, kerth an trovyor - marnas an hwilas dhe vos lettys.

Pan fethas Frodo Sancho ha'y herdhyas yn-mes a'n chi, Frodo a goedhas yn kador y'n hel. 'Termyn da dhe dhegea an gwerthji, Meri,' ev a leveris. 'Alhwedh an daras, na'n igor dhe nebonan arall hedhyw, na'n igor mars eus hor'benn dhedha.' Ena, ev eth rag kavoes hanafas a de.

Skant ny wrug ev esedha, kyns bos knouk medhel dhe'n daras a-rag. 'Gwirhaval yw henna dhe vos Lobilia arta,' ev a dybis. 'Martesen hi a wrug lavar drog yn hwir ha hi a dhewelas dh'y leverel. Nyns yw dhe-les dhymm lemmyn.'

Ev a besyas gans y de. An knouk o daswrys yn ughella, Frodo a besyas heb y aswonn. A-dhesempis, penn an pystrier a omdiskwedhas dhe'n fenester.

'Mar ny wre'ta igeri an daras, Frodo, my a vynn y gnoukya yn dha doll hag yn-mes dres an vre,' yn-medh ev.

'Gandalf, ow howeth! Pols byghan!' a grias Frodo, ow poenya dhe'n daras. 'Deus a-ji! Deus a-ji! My a dybis ty dhe vos Lobilia.'

'Yn kas na, my a'th hava. Mes my a's welas nans yw pols hir, ow lywya kert-margh war tu ha Baywoter, golok dh'y fas drog lowr dhe gowla leth nowydh.'

'Namna gowlas hi orthiv vy. Yn hwir, namna worris vy dhe'm bys bysow Bylbo. Yth esa mynnes bras dhymm disomdhiskwedha.'

'Na wra henna!' a leveris Gandalf, owth esedha. 'Gwra bydh war a'n bysow na, Frodo! Yn hwir, henn yw rann an skila my dhe vos omma, rag leverel ger finek.'

'Wel, pyth a-dro dhodho?'

'Pandra wodhes seulabrys?'

'Travydh marnas an pyth a leveris Bylbo yn y gever. My re glywas y hwedhel: an fordh may gavas ev an bysow, fatell ev a'n devnydhyas dres y vyaj.'

'Py hwedhel dell omwovynnav,' yn-medh Gandalf.

'Nyns yw an hwedhel a leveris ev dhe'n korryon ha gorra yn y lyver,' yn-medh Frodo. 'Ev a leveris orthiv an hwedhel gwir termyn berr wosa my dhe dhos rag triga omma. Ev a leveris ty dhe annia orto erna leveris ev an hwedhel gwir dhis, rakhenna res o dhodho leverel orthiv vy ynwedh. "Nyns eus kevrin yntredhon ni, Frodo," yn medh ev; "mes na'n lever orth nagonan arall. Ev yw dhymmo vy yn neb kas."'

'Henn yw dhe les,' a leveris Gandalf. 'Wel, pandr'a dybsys jy yn y gever?'

'Yn kever dismygi hwedhel a-dro dhe ro, wel, my a dybis an hwedhel gwir dhe vos gwirhavalla, ha ny yllis vy konvedhes skila dh'y janjya vydholl. Ny wrug Bylbo traow a'n par na dell vydh usys; ha henn o nebes koynt dell hevelis dhymm.'

'My ynwedh. Mes traow koynt a hwarvo a-dro dhe dus gans tresoryow a'n par na - mar tevnytthyons i anedha. Henn a dal bos gwarnyans dhis, bydh war ganso. Y fo nerthow arall dhodho, keffrys ha gul dhis anweladow pan vynnydh.'

'Ny gonvedhav,' a leveris Frodo.

'My ynwedh,' a worthybis an pystrier. 'Ny wrug vy marnas omwovynna a dro dhe'n bysow, wosa an hwarvosow nyhewer yn arbennik. Na vydh prederus, mes ow husul yw; gwra devnydh anodho po nammenowgh, po na vydholl. Dhe'n leha, my a bys orthis na wra devnydh anodho yn fordh a yll gul po flows po gogrys. My a lever arta, gwith ev yn salow hag yn kevrinek!'

'Ty yw pur gevrinek! Pandr'a wra dhis perthi own?'

'Nyns ov vy sur, rakhenna ny vynnav vy leverel moy. Y hylliv leverel moy orthis pan dhehwelav. My a vynn mos a-dhistowgh ha leverel duw genes rag an termyn.' Ev a sevis.

'A-dhistowgh!' a grias Frodo. 'Y tybis vy ty dhe driga omma dre seythun dhe'n leha. Yth esa govennek dhymm a'th weres.'

'Yth esa mynnes dhymm gul yndella  - mes res yw dhymm chanjya ow brys. Y fiv gyllys dre dermyn re hir; mes y fynnav vy dos dhe'th weles arta, mar skon ha gallav. My a vydh slynkya a-ji yn kosel. Ny vydhav vy godriga orth an Shayr yn apert lieskweyth. Dell hevel, nyns ov vy pur dha gans meur a dus. I a lever my dhe vos pla hag ankresyor. Nebes dus a lever my dhe gemmer Bylbo dhe-ves dre bystri, po neppyth gwettha. Mar mynnydh godhvos, yma nebes tus a lever bos bras yntredhon ni dhe syns y rychys.'

'Nebes tus!' a dhiskleryas Frodo. 'Otho ha Lobilia. Ass yw henna euthek! My a rosa dhedha Bag End ha puptra arall, rag daskavoes Bylbo ha vyajya ganso a-dro dhe'n wlas. My a gar an Shayr. Mes lemmyn, my a vynn may hylsen vy ynwedh. Yth omwovynnav mar pydhav y weles arta.'

'My ynwedh,' a leveris Gandalf. 'Hag yth omwovynnav a-dro dhe lies tra arall. Duw genes lemmyn! Omwith! Aspi ragov, yn arbennik yn prys anwirhaval. Duw genes!'

Frodo a'n gorras dhe'n daras. Ev a wevyas y dhorn, ha kerdhes dhe-ves gans toeth marthus; mes Frodo a dybis bos semlant gwarrgromm dhe'n pystrier, haval orth ev dhe dhoen poesedh meur. Yth esa an gorthugher ow tewlhe, hag ev a dhisomdhiskwedhas yn skon y'n mo. Ny wrug Frodo y weles arta dre dermyn pell.      




2. Skeus An Termyn Yw Passys


Ny wrug an flows lehe wosa po naw po nownsek ha peswar ugens dydh. An nessa disomdhiskwedhyans a vester Bylbo Bagyns a veu disputys yn Hobytun, hag yn hwir oll a-dreus an Shayr, dre vlydhen ha dydh, ha tus a berthi kov anotho dre dermyn hirra dres eghenn. Ev a dho ha bos hwedhel-gorthugherweyth rag hobytow yowynk; ha wor'tiwedh Bagyns Gorboellek, a dhisomdhiskwedhya gans tardh ha golow ha dasomdhiskwedhya gans saghasow a jowelys hag owr, a dho ha bos den meurgerys henhwedhlek, hag a vywa dre dermyn hir wosa an hwarvosow gwir dhe vos ankovhas.

Mes, dhe'n termyn na, an tybyans dre vras y'n gentreveth o; Bylbo (o nebes koynt yn neb kas) re dhothya ha bos gorboellek yn hwir, hag ev re boensa dhe-ves y'n gwylvos. Heb dout ev re goedhsa yn po poll po avon hag ev re gavas mernans anfeusik mes a-brys. An blam o res dre vras dhe Gandalf.

'Mar mynn an pystrier molethys na gasa Frodo yowynk heb mellyans, ev a vynn koselhe ha tevi nebes skians-kemmyn,' i a leveri. Ha, dell hevelis, an pystrier a wrug gasa Frodo heb mellyans, ha Frodo a wrug koselhe, mes nyns o tevyans a skians-kemmyn apert. Yn hwir, ev a dhallathas pesya a-dhistowgh gerda Bylbo rag koynteth. Ev a naghas galari; ha'n nessa blydhen ev a wrug kevywi a-barth kansves ha dewdhek pennbloedh Bylbo, a henwis ev Kevywi Kanspoes. Ugens gwester a veu gelwys, hag yth esa kemmys a voes may hwrug hi ergh a voes ha glaw a dhiwes, dell lever hobytow.

Nebes tus o dyegrys; mes Frodo a besyas an devos dhe wul kevywi pennbloedh Bylbo blydhen ha blydhen bys yn an devos dhe dho ha bos usadow. Ev a leveri na dybi ev Bylbo dhe vos marow. Pan wovynnens i: 'Ple'ma ev ytho?' ev a skrutha y dhiwskoedh.

Ev a drigas y honan, dell wrussa Bylbo; mes yth esa meur a gerens dhodho, yn arbennik nebes a'n hobytow yowynk (dre vras, henedhow a'n Tuk Koth) ha Bylbo da gansa pan ens i fleghes, hag a ji-dhe Bag End lieskweyth. Folko Boffyn ha Fredegar Bolger o dew anedha; mes y nessa kowetha o Peregryn Tuk (henwys Pypyn dell vydh usys) ha Meri Brandibuk (y hanow gwir o Meriadok, mes henn o ankovhas dre vras). Frodo a gerdhas oll a dreus an Shayr gansa; mes lieskweyttha ev a wandras y honan, ha lieskweyth ev a veu gwelys orth pellder hir a'y dre ow kerdhes yn mysk an breow ha koesow yn stergann, hag o marthus dhe dus reowtadow. Yth esa gogrys dhe Meri ha Pypyn Frodo dhe wodriga orth an Elfow termyn dhe dermyn, dell wrussa Bylbo.


Termyn a besya ha tus a dhallethi attendya Frodo dhe dhiskwedh 'gwithyans da': y semlant o krev ha kolonnek haval orth ev dhe vos yonker hwath. 'Yma bywnans soenys dhe neb tus', i a leveri; mes i a dhallethi tybi y vos koynt pan nesha Frodo hanter-kans oes, oes moy divedhow dell vydh usys.

Frodo y honan, wosa an kynsa jag, a omglywas bos da dhe vos y vester y honan hag An Mester Bagyns a Bag End. Dre nebes blydhen ev o re lowen, ha nyns o ev prederus yn kever an termyn a dho. Mes hanter anaswonnis ganso y honan, yth esa edrek owth ynkressya na asa ev gans Bylbo. Ev a omwovynnas termyn dhe dermyn, yn arbennik yn kynyav, yn kever an gwylvos, ha gwelyow koynt a venydhyow na wrussa ev gweles a dho yn y hunrosow. Ev a dhallethi leverel dh'y honan: 'Martesen my a vydh treusi an avon y'n termyn a dheu.' Hanter arall y vrys a worthybi: 'Na hwath.'

Yndella yth o, bys yn diwettha blydhynyow a'y beswara degblydhen, ha'y hanterkansves pennbloedh a nesha: Frodo a omglywo hanterkans dhe vos niver poesek; henn o an oes may dhallathas Bylbo y anethow. Frodo a dhallathas omglywes dibowes, an hynsow koth o usys re yn ta. Ev a viri orth mappow, hag a omwovynna a-dro dhe'n pyth esa dres aga emlow: mappow gwrys y'n Shayr a dhiskwedhas spas gwynn dres y emlow dell vydh usys. Ev a wandra pella a'y dre, ha'y honan lieskwettha; Meri ha'y gowetha arall a viri orto yn prederus. Lieskweyth ev a veu gwelys ow kerdhes hag ow keskewsel gans tremenysi koynt a dhallathas omdhiskwedhes yn Shayr dhe'n termyn na.


Yth esa kyhwedhlow a draow koynt ow hwarvos y'n bys yn-mes; ny omdhiskwedhas Gandalf na wrug ev danvonn messach dre nebes blydhen, ytho Frodo a guntella kemmys a nowodhow ha galla ev. Elfow, na wrussons i kerdhes lieskweyth y'n Shayr, a veu gwelys ow tremena war-tu ha'n howlsedhes dres an koesow gorthugherweyth, ow tremena, mes ny wrussons i dehweles; yth esens i ow kasa Norvys-Kres ha nyns ens i prederus a-dro dh'y ahwer. Yth esa korryon war an fordh yn myns brassa es dell vydh usys. An hen fordh Est-West e dres an Shayr dh'y benn dhe'n Salowvaow Loes, korryon a's devnydhya rag mos dh'aga balyow y'n Menydhyow Glas. I o pennfenten a nowodhow diworth ranndiryow pell rag an hobytow - mars esa hwans dhedha anodho: korryon a geskewsi boghes veur, ha ny wre hobytow govynn moy. Mes lemmyn, Frodo a vetya lieskweyth orth korryon koynt diworth tiryow pell, ow hwila meneghi y'n West. Prederus ens i, ha nebes anedha a gewsi yn hwystra a-dro dhe'n Eskar, ha'n wlas Mordor.

 Nyns o an hanow na aswonnys gans an hobytow marnas dre henhwedhlow a'n termyn o passys tewl, haval orth skeus y'n keyndir aga kovyow; mes ankresek o ev. Dell hevel, an tebelnerth yn Koestewal re beu estewlys gans an Konsel Gwynn mes ev re dhasomdhiskwedhyas gans nerth brassa yn Mordor. Yth esa kyhwedhel an Tour Tewl dhe vos dastrehevys. Diworth an le na, yth esa an nerth ow lesa pell, ha pell dhe-ves y'n Est ha'n Dheghow, yth esa bresel hag own owth ynkressya. Yth esa Orkow ow maga arta y'n menydhyow. Yth esa Trolow ow kwaya arta, nyns ens i tal-sogh namoy, mes fel hag ervys gans arvow euthek. Hag yth esa kyhwedhlow hwystrys yn kever kroaduryon euthekka es oll an re arall, mes nyns esa hanow dhedha.

Boghes an derivadow ma a dhrehedhi diwskovarn hobytow sempel. Mes pubonan a dhallethi klywes hwedhlow koynt; an re gans negys dhe'n emlow a weli traow koynt. An keskows y'n Dhragon Wyrdh dhe Baywoter, unn gorthugher yn gwenton hanterkansves bloedh Frodo, a dhiskwedhas kyhwedhlow dhe vos klywys yn pub le keffrys hag yn kolonn attes an Shayr, kyn hwerthi orta brassa rann a hobytow hwath.

Yth esa Sam Gamji owth esedha orth unn korn nes dhe'n tan, hag a-dal dhodho Ted Sandiman, mab an meliner; yth esa nebes hobytow trevesik arall ow koslowes orth aga flows.

'Traow koynt ni a wra klywes y'n dydhyow ma, yn hwir,' a leveris Sam.

'Ya, y hwrer, mar koslewir. Mes my a yll klywes hwedhlow-gorthugherweyth ha hwedhlow-fleghes yn-tre, mars eus hwans dhymm.'

'Heb dout,' a worthybis Sam, 'hag yma moy a wirder yn nebes anedha es dha vreus. Piw a dhismygas an hwedhlow yn neb kas? Tyb a-dro dhe dhragones ytho.'

'Na, meur ras,' yn medh Ted, 'Ny vynnav. My a glywo a-dro dhedha pan en vy yowynk, mes nyns eus skila dhe grysi ynna lemmyn. Nyns eus marnas unn Dhragon yn Baywoter, ha henn yw Gwyrdh,' yn-medh ev, ow kul hwarth y'n woslowysi.

'Pur dha, pur dha,' yn-medh Sam yn hwarthus. 'Mes pyth a-dro dhe'n Gwer-gwydhenn ma, an kewri ma? I a wra leverel onan brassa es gwydhenn dhe vos gwelys dres an Woen Gledh nans yw termyn berr.'

'Piw yw 'I' ?'

'Ow henderow Hal yn kynsa. Ev a oberi rag Mr Bofyn dhe Dhresbre hag ev a dhe'n Northfardhyn rag an helghyans. Y hwelas ev onan.'

'Ev a lever yndella, martesen. Puprys dha Hal a lever ev dhe weles traow; ha martesen ev a wel traow nag yns i gwir.'

'Mes an huni ma o mar vras hag elowenn, ow kerdhes - ow kerdhes seyth lath pub kamm.'

'My a vynn kenwystla er y bynn. Dell yw gwirhaval, elowenn o an pyth a welas ev.'

'Mes yth esa an huni ma ow kerdhes, dell leverav dhis; ha nyns eus elowenn dhe'n Woen Gledh.'

'Ny allsa Hal gweles onan ytho,' a leveris Ted. Yth esa nebes hwarth ha takyans: dell hevel, an woslowsi a dybis Ted dhe skorya gwayn.

 'Byttegyns,' yn medh Sam, ' ny yllydh nagha tus erell ha'gan Halfast dhe weles tus koynt ow treusi an Shayr - ow treusi: yma moy anedha treylys dhe-ves dhe'n oryon. Bythkweth ny veu an withysi-or mar vysi.'

'Ha my a glywas an Elfow dhe waya West. Tus a lever i dhe vones dhe'n porthow, pell dhe-ves dres an Touryow Gwynn.' Sam a wevyas y vregh yn ansur: nag ev na neb erell anedha a wodhya pellder dhe'n Mor, dres an touryow koth dres oryon West an Shayr. Mes yth esa henhwedhel koth an Porthow Loes dhe vos desedhys ena, an le may hwoelyas gorholyon-elf diworta termyn dhe dermyn, nevra ny wrens i dehweles.

 'Ow koelya, ow koelya dres an mor, ymons i ow tos war-tu ha'n West ha'gan gasa.,' yn-medh Sam, ow shakya y benn yn trist. Mes Ted a hwarthas.

'Wel, nyns yw henna travyth nowydh, mar krysir yn hwedhlow koth. Ha nyns eus styr ynna dhe'm brys vy po ragov po ragos. Goelyons! Mes my a vynn kenwystla na wruss'ta aga gweles ow kul yndella; na nagonan arall y'n Shayr.'

'Wel, ny wonn,' a leveris Sam yn prederus. Ev a grysi ev dhe weles Elf y'n koes unnweyth, hag yth esa govenek ganso gweles moy. Yn mysk oll an henhwedhlow a glywas ev dres y vywnans yowynkka, ev re beu movys yn town gans an hwedhlow hanter-kovhes a dro dhe'n Elfow. 'Yma nebes tus y'n ranndir ma a woer an Werin Deg ha klywes nowodhow yn aga hever. Yma Mester Bagyns, mayth oberav ragdho,' yn-medh ev. Ev a igoras dhymm i dhe woelya, hag ev a woer nebes a-dro dhe Elfow. Ha Mstr Bylbo koth a wodhya moy: my a wrug keskows pals ganso pan en vy yowynk.'

'Agh, an dhew anedha yw trogh,' yn-medh Ted. 'Dhe'n leha, Bylbo koth o trogh, hag yma Frodo ow krakkya. Mar pe henna an le may kevydh dha nowodhow, nevra ny vydh res dhis fantasi. Wel, kowetha, y fynnav vy mos tre. Yeghes da dhewgh!' Ev a waghas y wedrenn ha gasa yn trosek.

Sam a esedhas taw ha ny wrug ev leverel moy. Yth esa bern meur dhe brederi yn y gever. Yn kynsa, yth esa meur a ober yn lowarth Bag End, hag y fedha dydh bysi dhodho a-vorrow, mar pe an gewer kler. Yth esa an gwels ow maga yn skon. Mes yth esa moy yn brys Sam es lowartha. Wosa termyn berr ev a hanasas, sevel ha kerdhes yn-mes.

 A-varr mis Ebryl o, ha'n ebrenn ow klerhe wosa glaw bras. An howl re sedhsa, hag yth esa gorthugher goyeyn ow tewlhe yn kosel yn nos. Ev a gerdhas tre yn-dann ster a-varr dre Hobytun hag yn-bann an Vre, ow hwibana yn kosel hag yn prederus.

A-dro dhe'n termyn ma, Gandalf a dhasomdhiskwedhas wosa estrik hir. Dre deyr blydhen wosa an kevywi ev re beu gyllys. Ena, ev a wodrigas orth Frodo a verr dermyn, ha wosa mires orto gans rach, ev a asas arta. Dres an nessa blydhen po dew, ev re omdhiskwedhas lieskweyth, ow tos yn anwaytys wosa mo hag ow kasa heb gwarnyans kyns howlsevel. Ny vynna ev kewsel a-dro dh'y negys ha vyajyow y honan, hag y'n jevo bern yn kever nowodhow a-dro dhe yeghes Frodo ha'y wriansow.

Ena, distowgh, y wodrigow re hedhsa. Yth esa moy es naw blydhen a-dhia Frodo re'n welsa, po klywes diworto, ha ev re dhallathsa tybi an pystrier dhe gelli oll y vern a-dro dhe hobytow, ha nevra ny dhehwelsa ev. Mes an gorthugher ma, dell gerdhas Sam tre, hag yth esa mo ow tewlhe, y teuth knouk aswonnys dhe fenester an studhva.

Frodo a dhynnerghas y gothman gans marth ha delit bras. I a viras yn tynn an eyl orth y gila.

'Oll yw da eh?' a leveris Gandalf. 'Dha wolok yw an keth ha bykken, Frodo!'

'Ha ty ynwedh,' a worthybis Frodo; mes yn-dann gel ev a dybis golok an pystrier dhe vos kottha hag usys dre breder. Ev a'n wovynnas rag nowodhow yn y gever y honan, hag  yn kever an bys bras, ha kyns pell yth esens i yn keskows down ow pesya pell y'n nos.


Nessa myttin, wosa hansel diwedhes, yth esa an pystrier owth esedha gans Frodo ryb fenester igor an studhva. Yth esa tan splann dhe'n oeles, mes an howl o toemm hag yth esa gwyns soth. Yth esa golok fresk dhe'n bys ha'n liwyow gwyrdh a Wenton a splannas y'n parkow ha dhe pennow bysyes an gywdh.

Gandalf a berthas kov a wenton, ogas ha peswar ugens blydhen kyns, pan wrug Bylbo poenya yn-mes a Bag End heb lien dorn. Y wols o gwynna martesen es an termyn na, ha'y varv ha dewabrans o hirra, ha moy a gryghyow a vern ha furneth dh'y enep; mes y dhewlagas o mar vryntin ha kyns, hag ev a vogas ha hwytha kylghow-mog gans an keth kris ha delit.

Yth esa ev ow megi yn taw lemmyn, drefenn Frodo dhe esedha kosel, kellys yn y breder. Hwath yn splannder an myttin ev a omglywas skeus tewl an nowodhow re beu dres gans Gandalf. Wostiwedh, ev a dorras an taw.

'Nyhewer, ty a dhallathas igeri orthiv traow koynt yn kever ow bysow, Gandalf,' yn-medh ev. 'Hag ena ty a hedhis, ty a leveris y fia gwell gasa maters a'n par na bys dydhweyth. A ny dybydh y fia termyn da dhe worfenna lemmyn? Ty a lever an bysow dhe vos dyantell, dyantella dre bell es dismygav. Fatell?'

'Yn fordhow pals,' a worthybis an pystrier, 'nerthekka dre bell yw ev es dell vynnis vy tybi yn kynsa, nerthek lowr dhe fetha nebonan a agh marwel a'n piwvo. An bysow a'n piwvia.'

'Yn Eregion nans yw termyn hir, bysowyer-Elf pals a veu gwrys, bysowyer hudel dell henwowgh, hag y's tevo gnas dihaval: nebes o nerthekka es re arall. Nyns o an bysowyer-le moy es prov y'n kreft kyns y vos konvedhys yn leun, ha dhe'n govyon Elf nyns ens i moy es gwariellow - mes dhe'm brys vy, dyantell rag tus marwel. Mes an Bysowyer Meur, an Bysowyer A Nerth, i o peryllus yn hwir.

'Den marwel, Frodo, a with onan an Bysowyer Meur, ny wra ev merwel, mes ny wra ev tevi po kavoes moy a vywnans, ny wra ev marnas pesya, bys pan vo pub mynysenn skwithus. Ha mar kwra ev devnydhya an bysow lieskweyth rag dos ha bos mes a wel, ev a danowhe: wor'tiwedh ev a dheu ha bos mes a wel bykken, hag ev a gerdh y'n mo yn dann lagas an nerth tewl a rewl an Bysowyer. Wor'tiwedh - wosa termyn pell mar pe ev krev, mes na grevder na vynnas da a vydh pesya - wor'tiwedh an nerth tewl a wra y dhevorya.

'Ass yw henna euthek!' a leveris Frodo. Yth esa taw hir arall. Tros a Sam Gamji ow treghi an gwels a dheuth a-ji diworth an lowarth.


'Pes termyn a wruss'ta godhvos henna?' a wovynnas Frodo wosa pols hir. 'Ha py myns a wrug Bylbo godhvos?'

'Ny wrug Bylbo godhvos moy es dell leveris ev orthis, sur ov vy,' yn-medh Gandalf. 'Nevra ny rosa ev travyth dhisso mar typpo ev dhe vos dyantell, kyn ambossiv dhe'th witha. Ev a dybis bos an bysow pur deg, ha dhe-les treweythyow; ha mar pe neppth kamm po koynt yth o ev y honan. Ev a leveris an bysow dhe "devi yn'y vrys", hag ev o prederus yn y gever puprys; mes ny wrug ev dismygi an blam dhe vos dhe'n bysow. Ev a dhiskudhas bos res y witha gans rach; dell heveli, nyns o ev a'n keth braster po poesedh pup-prys; ev a leha po brasha yn maner koynt, hag a slynkyo a-dhesempis diworth bys mayth o ev tynn kyns.'

'Ya, ev a'm gwarnyas yn kever henna yn y dhiwettha lyther,' a leveris Frodo, 'ytho, my re'n gwithas war y gadon pup-prys.'

'Pur fur,' a-leveris Gandalf. 'Mes yn kever y vywnans hir, nevra ny wrug Bylbo y gevrenna gans an bysow. Ev a synsi oll an vri rag henna dh'y honan, ha pur woethus o ev yn y gever. Kynth omglywi ev dibowes. Tanow hag ystynnys dell leveris ev. Honn o arwoedh an bysow dh'y sesya.

'Pes termyn a wruss'ta godhvos oll a henna?' a wovynnas Frodo arta.

'A wodhyen vy?' yn medh Gandalf. 'My woer meur a woer an Fur hepken, Frodo. Mes mar kovynnydh jy "godhvos yn kever an bysow ma", wel, nyns ov vy sur yn y gever hwath. Yma unn prov moy dhe wul. Mes ny dhoutyav vy a'm dismyk namoy'.

'P'eur hwrug vy dalleth dismygi?' ev a omwovynnas, ow hwithra y gov. 'Dell berthav kov - y'n keth vlydhen an Konsel Gwynn dhe estewlel an nerth tewl a-dhiworth Koes Murkwud, nebes kyns an Vatel a Bymp Lu yth o, pan dhiskudhas Bylbo y vysow. Skeus a goedhas war ow holonn dhe'n termyn na, kyn na wrug vy godhvos an pyth a wrug own dhymm. My a omwovynnas lieskweyth fatell wrug Gollum kavoes Bysow Meur, dell o yn apert - henn o kler a-dhesempis. Ena my a glywas hwedhel koynt Bylbo, fatell wrug ev y waynya, ha ny'n krysis. Pan wrug vy klywes an gwiryoneth a-dhiworto, my a welas a-dhesempis fatell wrug ev assaya gorra y berghennogeth a'n bysow yn-mes a dhout. Haval orth Gollum gans y "ro-pennbloedh". An gowyow o re haval hag yth esa anes genev. Apert o bos nerth drog dhe'n bysow a wre oberi orth y withor a-dhistowgh. Henn o an kynsa gwarnyans gwir dhymm na vos puptra da. My a leveri orth Bylbo lieskweyth dhe vos gwell gwitha bysow a'n par na anusys; mes nyns o henna da ganso, hag ev a dho ha bos serrys yn skon. Ny yllis vy gul travyth arall. Ny yllis vy y sesya diworto heb gul damaj brassa; ha ny via ewn my dhe wul yndella yn neb kas. Ny yllis vy gul moy es mires orto ha gortos. Martesen y talvia dhymm hwithra kusul Saruman Gwynn, mes neppyth a'm hedhi pup-prys.'

'Piw yw ev?' a wovynnas Frodo. 'Ny wrug vy klywes a-dro dhodho kyns.'

'Nyns yw, wel, nyns esa hobytow a vern dhodho. Mes ev yw a-vri yn mysk an Fur. Ev yw penn ow urdh ha penn an Konsel. Y skentoleth yw down, mes y woeth re devis war y lergh, ha kas yw ganso mellyans. Skians an Bysowyer-elf yw y diredh. Dre dermyn hir a wre ev aga studhya, ow hwithra an kevrinyow a'ga gwrians; mes pan veu dedhlys an Bysowyer gans an Konsel, yth esa y eryow yn aga hever yn konter dhe'm own. Ytho, ow dout a besyas yn kosk - mes yn anes. Hwath my a viras orth Bylbo ha gortos.'  

'Ha, dell heveli, puptra gans Bylbo o da. Ha'n blydhynyow a dremena. Ya, i a dremena, ha ny wrens i y dava dell heveli. Nyns esa semlant a henys dhodho vydholl. An skeus a goedhas warnav unnweyth arta. Mes my a omleveri: "Yma ev a-dhiworth teylu hir aga bywnans war-tu ha'y vamm. Yma termyn hwath. Gort!"

'Ha my a worta. Bys y'n nos na may hwrug ev gasa an chi ma. Ev a wrug ha leverel traow dhe'n nos na a'm lenwis gans own na allsa lehas gans geryow oll Saruman. Sur en vy dhe'n termyn na bos neppyth tewl ha marwel owth oberi. Ha my re spenas brassa rann an vlydhynyow a-dhia an termyn na ow hwithra gwirvos an mater.'

'Ny veu gwrys neb damaj ow pesya, beu?' a wovynnas Frodo yn prederus. 'Ev a via yagh dre dermyn, a ny via ev? A allsa ev powes yn kosel?'

'Ev a omglywas gwell a-dhistowgh.' yn medh Gandalf. 'Mes nyns eus marnas unn Nerth y'n bys ma a woer oll yn kever an Bysyer ha'ga effeythyow; ha dhe'm brys vy, nyns eus Nerth vydholl y'n bys a woer oll yn kever hobytow. Yn mysk an Fur, yth ov vy an huni yn unnsel a studh skians-hobyt: skorrenn a skians anusadow, mes leun a varthow. Mar vedhel hag amanenn, mes treweythyow, mar grev ha gwreydh gwydh goth. Gwirhaval yw dhe'm brys vy nebes anedha dhe sevel orth nerth an Bysowyer dre dermyn hirra dre bell es kryssa an Fur. Ny dybav bos res dhis prederi yn kever Bylbo.'

'Yn hwir, ev a biwa an bysow dre vldhynyow pals, ha'y dhevnydhya, rakhenna y fo termyn hir kyns lehe y nerth - kyns bos salow ragdho dh'y weles arta. Poken, ev a bywwo dre vlydhynyow yn lowen: hedhi, dell o ev pan wrug ev y hepkorr. Ev a'n hepkorras a'y vodh: poynt a-vri. Na, nyns en vy prederus yn kever Bylbo namoy, wosa ev dhe hepkorr an dra. Ragos jy yth omglywav omgemmeryans.'

A-dhia Bylbo dhe asa, my re beu prederus y'th kever, hag a-dro dhe oll an hobytow didhanus, fol, diweres ma. Y fia boemm ankensi dhe'n bys, mar fethha an Nerth Tewl an Shayr; mar teffa ha bos kethys dha Bolgers, Bofynsow, Breysgerdelyow kuv, lowenek, fol, heb menegi an Bagynsow gokki.'

Frodo a grenas. 'Mes prag y fia yndella. Ha prag y fia mynnes dhodho kethyon a'n par na?'

'Yn hwir,' a worthybis Gandalf, 'My a grys ev dhe ankevi bosva hobytow kyns lemmyn, kyns lemmyn dell leverav. Y tal dhis bos pes da. Mes dha salowder yw gyllys. Nyns eus res dhodho ahanowgh - yma meur a gethyon erell dhodho hag yw moy dhe-les - mes ny vynn ev agas ankevi arta. Ha hobytow avel kethyon druan a via gwell ganso es hobytow lowen ha rydh. Yma atti ha drog-gras ganso!'

'Drog-gras?' yn-medh Frodo. 'Drog-gras rag pyth? Ny wonn vy hwath pandr'a vo styr oll a hemma ragov vy ha rag Bylbo ha'gan bysow.'

'Yn hwir, yma styr a-vri ragowgh,' a leveris Gandalf. 'Ny wodhes jy an peryll gwir hwath; mes y fydhydh. Nyns en vy sur anodho ow honan pan esen vy omma y'n diwettha tro; mes an termyn dh'y dhiskudha re dheuth. Ro dhymm an bysow pols.

Frodo a'n kemmeras a-dhiworth poket y lavrek, le may feu ev kevrennys dhe gadon a gregi a-dhiworth y rogys. Ev a'n angevrennas ha'y dremena yn lent dhe'n pystrier. Ev a hevelis pur boes a-dhesempis, haval orth bos po Frodo po an bysow anvodhek yn neb fordh Gandalf dh'y dava.

Gandalf a'n sevis. Ev a hevelis bos gwrys a owr pur. 'A yllydh jy gweles neb merkyans warnodho?' ev a wovynnas.

'Na.' a worthybis Frodo.'Nyns eus merkyans vydh. Re sempel yw. Ha nevra ny wra ev diskwedhes po krav po usyans.'

'Yn kas na, mir!' Distowgh, an pystrier a dewlas an bysow yn korn bros an tan, ow kul ahwer ha marth dhe Frodo. Frodo a grias, hag a balvala rag an evel; mes Gandalf a'n fronnas.

'Gort!' ev a leveris, arghas yn y lev, ha mires orth Frodo a-dhann y dhewabrans hir.

Nyns o chanj gweladow vydh dhe'n bysow. Wosa pols Gandalf a sevis, degea an darasow-fenester, ha degea an kroglennow ynwedh. An stevell a dheuth ha bos tewl ha taw, kyn hyllys klywes yn fedel 'clak' gwelsow Sam, nessa dhe'n fenester lemmyn. An pystrier a sevi pols, ow mires orth an tan; ena, ev a warrgrommas ha removya an bysow gans an evel ha'y worras dhe'n oeles, a-dhesempis ev a'n gemmeras. Frodo a dyewas.

'Re woyeyn yw,' yn-medh Gandalf. 'Kemmer e!' Frodo a'n degemmeras yn y balv: dell hevelis, ev re dheuth ha bos tewwa ha poessa es kyns.

'Sev e!' a leveris Gandalf. 'Ha mir yn nes!'

Dell wrug Frodo yndella, ev a welas linennow fin, finna es an finna linnennow-pluvenn, delinys a-hys an bysow a-der hag a-ji dhodho; linennow a dan a wrug lytherennow a skrif ow tinewi. I a splannas yn tynn, mes haval orth i dhe vos down hag a-bell.

'Ny allav vy redya an lytherennow tanek,' yn-medh Frodo yn lev a grenas.

'Na,' a leveris Gandalf, 'mes y hallav vy. An lytherennow yw Elfek, a hen gis, mes yth yw yeth Mordor na vynnav kewsel omma. Mes henn yw an styr nes lowr y'n taves kemmyn:


Unn Bysow dh'aga rewlya oll, Unn Bysow dh'aga havoes,

Unn Bysow dh'aga tenna oll, hag y'n tewlder aga bos fastys.


'Nyns yw marnas dew linenn a wers yw godhvedhys dre bell yn mysk an Elfow:


Tri bysow rag ruwyon-Elf a'n dus hudel.

Seyth rag arlydhi-korr yn helyow a ven.

Naw rag gwer varwel a vydh merwel.

Unn rag an arloedh tewl war y dron yeyn.

Yn tir Mordor, le tewl an skeusow.

Unn Bysow dh'aga rewlya oll, Unn Bysow dh'aga havoes,

Unn Bysow dh'aga tenna oll, hag y'n tewlder aga bos fastys.

Yn tir Mordor, le tewl an skeusow.


Ev a hedhis, hag ena ev a leveris yn lent, down y lev: 'Henn yw an Pennbysow , an Unn Bysow dh'aga rewlya oll. Henn yw an Unn Bysow a gollas ev, nans yw lies oesow, ow kul dh'y nerth gwanna yn feur. Yma ewl krev dhodho anodho - mes res yw ma na'n kaffo ev.'

Frodo a esedhas, taw ha stag. Dell hevelis, own a ystynnas dorn kowrek, haval orth kommolenn dewl ow sevel y'n Howldrevel, hag ow trehedhes rag y sesya. 'An bysow ma!', 'Fatell - fatell wrug ev dos dhymmo vy?'   


'Ah!' a leveris Gandalf. Henn yw hwedhel pur hir. Yma y dhalleth nans yw hirneth y'n Vlydhynyow Du may hwra perthi kov marnas an istoryon anedha. Mar lavarren vy oll a'n hwedhel na dhis, y fien ni owth esedha omma pan wrug Gwenton dos ha bos Gwav.'

'Mes nyhewer, my a leveris orthis a-dro dhe Sawron Meur, an Arloedh Tewl. An kyhwedhlow a glywsys yw gwir: ev re sevis arta yn hwir, gasa y grevva yn Murkwud, ha dasweles dh'y hendinas y'n Tour Tewl a Mordor. An hanow na yw konvedhys gans oll keffrys ha hwi hobytow, haval dhe skeus dhe'n amalyow a hwedhlow koth. Puprys, wosa fethans ha hedh, an skeus a wra furv dihaval ha tevi arta.

'Y'm beus hwans ny'n hwarvia y'm termyn vy,' yn-medh Frodo.

'My ynwedh,' a leveris Gandalf. 'hag yndella a wra oll a vyw ha gweles termynyow an par ma. Mes nyns yw henna tra a'ga ervirans. Oll yw res dhyn yw ervira pyth dhe wul gans an termyn yw res dhyn ni. Ha seulabrys, Frodo, aga termyn a dheu ha bos tewl. Yma'n Eskar ow tos ha bos pur grev yn skon. Nyns yw y dowlennow adhves dell dybav, mes ymons i owth adhvesi. Ni a vydh gweskys yn tynn. Ni a via gweskys pur yn tynn yn neb kas, heb an chons euthek ma.

Yma fowt dhe'n Eskar a unn dra a wrussa ri dhodho krevder ha skians rag fetha defens oll, gweskel an diwettha ammokow, ha gorheri an tiryow oll gans nessa tewlder. Yma fowt dhodho a'n Unn Bysow.

An tri, an tekka, a veu kudhys diworto gans an arlydhi-Elf, ha nevra ny wrug y dhorn aga thava po aga mostya. Yth esa Seyth dhe'n myghternyow-Korr, mes ev re dhaskevys tri, hag an re erell re beu distruys gans an dragones. Naw anedha ev a ros dhe wer varwel , goethus ha meur, hag yndella a wrug aga maglenna. Nans yw hirneth, i a goedhas yn-dann maystri an Onan, hag i a dheuth ha bos Tarosvannow-bysow, skeusow yn-dann y Skeus meur, y euthekka gwesyon. Nans yw hirneth. Meur a vlydhynyow re dremenas a-ban wrug an Naw kerdhes a-les. Mes  piw a woer? Dell wra an skeus tevi unnweyth arta, i a gerttho ynwedh. Mes lowr a henna! Ny vydhyn ni kewsel a-dro dhe draow a'n par ma, kynth yw myttinweyth y'n Shayr.

Yndella lemmyn: an Naw ev re guntellas dh'y honan; an Seyth ynwedh poken i dhe vos distruys. An Tri yw kudhys hwath. Mes nyns yw ev prederus yn aga hever namoy. Yma res dhodho ma's an Onan; rag ev a wrug an Bysow na y honan, dhodho yw ev, hag ev a asas rann meur a'y nerth-kyns tremena a-ji dhodho, rag may hallo ev rewlya oll an re erell. Mara'n daskaffa ev, ev a allo rewlya oll anedha arta, plepynag bons, ha'n Tri, hag oll re beu gwrys dredha a vydh diswrys, hag ev a vydh kreffa hwath.

Ha henn yw an chons euthek, Frodo. Ev a grysis an Onan dhe vos gyllys; distruys gans an Elfow, dell dalvia gwrys. Mes ev a woer lemmyn na vos ev distruys, ev re beu kevys. Ytho, yma ev orth y hwila, ow hwila, hag oll y vrys yw res dhodho. Ev yw y wovenek meur ha'gan own meur.

'Prag na, prag na veu ev distruys?' a grias Frodo. 'Ha fatell wrug an Eskar y gelli, mars o ev mar krev, ha'n bysow o mar dhrudh dhodho?' Ev a synsas an bysow, haval orth ev dhe weles bysyow tewl owth ysytynna dh'y sesya seulabrys.

'Kemmerys veu a-dhiworto,' yn-medh Gandalf. 'Nerth an Elfow dhe sevel orto o kreffa nans yw hirneth; ha nyns o gwer oll estrenyon dhedha. An wer a Westernes a dheuth dh'aga gweres. Henn yw chaptra a hen istori a vo da dh'y govhe; drefenn bos galar dhe'n termyn na ynwedh, ha tewlder owth ynkressya, mes vertu veur, ha gweythresow meur nag ens i koeg yn tien. Unn jydh y'n termyn a dheu, martesen, my a vynn leverel orthis an hwedhel oll, po ty a vydh klywes orto leverys gans an huni a'n goer gwella.'

'Mes, rag an termyn, a-ban bos res dhis konvedhes fatell wrug an bysow ma dos dhis moy es hwedhlow erell, ha henn a vydh hwedhel lowr, henn yw an pyth a leverav. Yth o Gil-Galad, myghtern an Elfow, hag Elendil a Westernes a fethas Sawron, kyn marw'sons i dre'n ober; hag Isildur, mab Elendil, a droghas an Bysow diworth dorn Sawron, ha'y gemmeras. Yndella Sawron o fethas, ha'y spyrys a dhiankas, ha kudhys o ev dre vlydhynyow hir, bys yn y skeus dhe wul furv gwir arta yn Murkwud.

Mes an bysow a veu kellys. Ev a goedhas y'n Avon Meur, Andwyn, ha disomdhiskwedhes. Yth esa Isildur ow keskerdhes a-hys glann Est an Avon, ha nes dhe'n Parkow Gladen, Orkow an Menydhyow a setyas warnedha, ha namag oll a'y werin a veu ledhys. Ev a lammas y'n dowr, mes an bysow a slynkyas diworth y vys dell neuvyas ev, ha'n Orkow a'y welas, ha'y ladha gans sethow.'

Gandalf a hedhis. 'Hag ena, y'n pollow tewl y'n Parkow Gladen,' ev a leveris,'an Bysow a dhisomdhiskwedhas a-dhiworth godhvos ha henhwedhel; nyns yw an myns na a'y istori godhvedhys lemmyn marnas dhe dus boghes, ha ny yllys Konsel an Fur diskudha moy. Mes lemmyn, my a yll pesya an hwedhel, dell dybav.

 'Hirneth a-wosa, mes nans yw hirneth hwath, y trygas ryb glann an Avon Meur, dhe amal a Dirgwyls, pobel vyghan, skentel aga dorn ha kosel aga dewdroes. Nebes haval orth Hobytow ens i; unnwoes gans tasow tasow an Stors martesen, drefenn i dhe gara an Avon, hag i dhe neuvya ynno lieskweyth, hag i a wre kokynnow a gors. Yth esa, yn aga mysk, teylu a-vri, rag ev dhe vos bras ha golusekka es an brassa rann, hag y lywyes o mamm-wynn an werin, asper ha fur; skiansek yn kever godhvos-koth dell esa dhedha. An den govynnussa y vrys a'n teylu na o henwys Smegol. Gwreydhyow ha dallethvaow o dhe-les dhodho; ev a sedha yn pollow down; ev a bala yn-dann gwydhennow ha lesyow ow tevi; ev a gowfordha yn krugow; hag ev a hedhi mires yn-bann dhe vreow, po del wydh, po bleujennow ow pleujowa y'n ayr: y benn ha'y dhewlagas a viras yn-nans.'

'Yth esa koweth dhodho henwys Degol, a eghenn haval, tynna y dhewlagas mes nyns o ev mar skon ha krev. Unn jydh, i a gemmeras kokynn hag eth dhe'n Parkow Gladen, le mayth esa ledanderyow kowrek a gors hag elester. Ena, Smegol a diras hag eth ow hwila a-dro dhe'n lann, mes Degol a esedhas y'n kokynn ha pyskessa. A-dhesempis, pysk meur a synsas y hig, ha kyns y hallas ev y hedhi, ev a veu draylys mes a'n gokynn hag y'n dowr, dhe woeles an avon. Ena, ev a rydhhas y welenn drefenn ev dhe weles neppyth ow splanna y'n leys; ow synsi y anall ev a'n dalghennas.'

'Ev a arenebas, ow pasa hag ow tyena, gans hwenn yn y wols ha dornas a leys, hag ev a neuvyas dhe'n amal. Pan wolghas dhe-ves an  leys, ena yn y dhorn, yth esa bysow teg a owr; ev a derlentri y'n howl ha'y golon o heudh. Mes Smegol re virsa orto a-dhiworth kudhva a-dryv gwydhenn, ha dell wrug Degol omheudhi orth an bysow, Smegol a greupyas a-dhelergho.'

'"Ro henna dhymm, Degol, ow howeth," yn-medh Smegol, dres skoedh y goweth.'

'"Praga?" a leveris Degol.'

'"Drefenn bos ow fennbloedh, ow howeth, hag y'n mynnav," yn-medh Smegol'

'"Ny vern dhymm," a leveris Degol. "My re res dhis ro seulabrys, kostekka es ow foket! My a gavas henna hag y fydhav y witha."'

'" A vydhydh yn hwir, ow howeth?" a leveris Smegol; hag ev a synsas Degol orth y vryansenn, ha'y dagas, drefenn bos golok an owr mar splann ha teg. Ena, ev a worras an bysow war y vys.'

'Nevra ny wrug nagonan diskudha an pyth re hwarvia dhe Dhegol; ev o moldras pell dhe ves a dre, ha'y gorf o kudhys yn skentel. Mes Smegol a dhehwelas y honan , hag ev a aswonnis na ylli nagonan a'y deylu y weles pan esa ev ow kwiska an bysow. Pes da o ev gans y dhiskudhans hag ev a'n kudhas; hag ev a'n devnydhyas rag diskudha kevrennow, hag ev a dhevnydhyas y wodhvos rag porposow kamm ha spitus. Ev a dheuth ha bos tynn y dhewlagas ha'y dhiwskovarn rag nowodhow yn kever oll o drog-prederus. An bysow re rosa dhodho nerth a-barth y nas. Nyns yw koynt ev dhe dhos ha bos pur anveurgerys, hag ev a veu gohelys (pan o ev gweladow) gans y gerens oll. I a botyas orto, hag ev a vrathas aga throes. Ev a dhallathas ladra, hag ev eth a-dro ow hanasa dh'y honan, hag ow renki yn y vryansenn. Ytho, i a'n henwis Golum  ha'y vollethi, hag i a erghis orto mos pell dhe-ves; ha'y vamm-wynn, dre vynnes kres, a'n estewlis diworth hy theylu ha'y tholl.'

Ev a wandras yn unnselder, owth oelya nebes dres garowder an bys, hag ev a vyajyas war-vann an Avon, bys yn ev dhe gavoes gover a veras war-nans diworth an menydhyow, hag ev a'n holyas. Ev a gachyas puskes yn pollow down gans bysyow anweladow, hag ev a's dhybris kriv. Unn jydh, pur boeth o an gewer. Pan blegyas ev dres poll, ev a omglywas losk a-dhelergh y benn, ha golow ow tala a dhastewynnyas diworth an dowr, ow kul payn dh'y dhewlagas glyb. Ev a ombrederas orto, drefenn namnag ev dhe ankovhe yn kever an howl. Ytho, dhe'n diwettha prys, ev a welas yn-bann orto ha shakya y dhorn orto.'

'Mes, dell wrug ev iselhe y dhewlagas, ev a welas, pell war-rag, pennow an Menydhyow Niwlek may teuth an gover diworta. A-dhesempis ev a dybis: "Y fia goyeyn ha skeusek yn-dann an menydhyow na. Ny allsa an howl mires orthiv ena. Gwreythennow an menydhyow na a vydh down yn-hwir; martesen yma kevrinyow meur ynkleudhys ena nag ens i diskudhys a-dhia an dalleth a dermyn."

'Ytho, ev a vyajyas dre nos yn-bann y'n ugheldiryow, hag ev a gavas fow vyghan may frosas an gover a-dhiworti; hag ev a wynnelas yn kolonn an vreow haval orth knotronenn, hag ev a dhisomdhiskwedhas mes a wodhvos. An Bysow eth y'n skeusow ganso, ha ny allas y wrier, pan devis y nerth arta, kavoes nowodhow yn y gever.'

'Golum!' a grias Frodo. 'Golum? Esos ta ow leverel henna dhe vos an keth kroadur a wrug Bylbo metya orto? Ass yw henna euthek!'

'My a dyb y vos hwedhel trist,' yn-medh an pystrier,'hag y hwarva dhe re erell, ha dhe nebes hobytow re aswonnis vy.'

'Ny allav vy krysi Golum dhe vos kevrennys gans hobytow, kyn fe yn pell,' a leveris Frodo gans nebes divlas. 'Euthek a dybyans!'

'Gwir yw byttegyns,' yn-medh Gandalf. 'Yn kever aga dallethvos dhe'n leha, my a woer moy es hobytow aga honan a woer. Ha hwedhel Bylbo a brof an gevrenn. Yth esa meur y'n keyndir a'ga brysyow ha kovyow o pur haval. I a gonvedhas an eyl dh'y gila pur yn ta, gwell es dell konvedhsa hobyt po Korr, po Ork, po Elf. Perth kov a'n rimyow a godhvedhsens i.

'Gwir,' yn-medh Frodo. 'Kyn woer poblow arall rimyow ynwedh, ha'n keth eghenn. Ha ny wra hobytow hyga. Golum a vynnas hyga diworth an dalleth. Yth esa ev owth assaya kachya Bylbo heb omwith. Ha, dell waytyav, ev a veu didhanys, ow talleth gwari a rollo dhodho preydh es, heb peryll dhodho y honan mar fyllis ev.'

'Pur wir, dell waytyav,' a leveris Gandalf. 'Mes yth esa neppyth arall, dell brederav, na wre'ta gweles hwath. Ny veu Golum diswrys yn tien. Ev re ombrovsa bos kalessa es an Fur a dhismygsa - dell ve hobyt. Yth esa korn byghan a'y vrys esa dhodho hwath, ha golow eth dredho, haval orth aswa y'n tewlder: golow diworth an termyn yw passys. Da o ganso, dell dybav, klywes lev kuv arta, ow tri kovyow a wyns, ha gwydh, ha howl war an gwels, ha traow ankovhas arall a'n par na.'

'Mes henna, yn hwir, a sorrsa an rann tebel anodho, marnas hi dhe vos yaghhes.' Gandalf a hanasas. 'Elas! yma boghes govenek a henna ragdho. Mes, nyns yw ev dres selwyans yn tien. Na, kyn hwrug ev piwa an Bysow dre dermyn mar hir, ogas ha mar hir ha'y gov. Drefenn bos termyn hir a-dhia ev dh'y wiska:  nyns o res y'n tewlder. Nevra ny wrug ev gwanna. Ev yw tanow ha kales hwath. Mes yth esa an Bysow ow tybri y vrys, ha'n torment re dheuth ha bos ogas hag anberthadow.'

'Oll an "kevrinyow meur" yn-dann an menydhyow o namoy es nos gwag: nyns o travyth moy dh'y dhiskudha, nyns o travyth dh'y wul, marnas dybri yn trog, yn kevrinek, ha kovheans hwerow. Ev o pur drogh. Kas o ganso an tewlder, kas moy o ganso an golow: kas o ganso buptra, ha'n bysow an moyha oll.'

'Ny gonvedhav,' yn-medh Frodo. 'my a dybis an Bysow dhe vos y dhrudh ha ny wrug ev perthi bern rag travyth arall. Mes, mars o kas ganso anodho, prag ny wrug ev y skoellya, po mos dhe-ves ha'y asa?'

'Y tal dhis dalleth konvedhes, Frodo, wosa oll a wruss'ta klywes,' yn-medh Gandalf. 'Kas o ganso anodho ha kerensa o ganso anodho, dell wrug ev omgasa hag omgara y honan. Ny ylli ev y skoellya. Nyns o bodh gesys dhodho y'n mater.'

'Bysow a Nerth a omwith, Frodo. Ev a slynkkyo diworth bys yn traytus, mes nevra ny wra y withor y asa. Dhe'n moyha, ev a wari gans an tybyans a'y ystynna dhe with nebonan arall - ha nyns yw henna marnas dhe dermyn a-varr, pan wra ev dalleth y dhalghenn. Mes, dhe'm brys vy, nagonan marnas Bylbo yn istori oll, a wrug mos pella ha'y wul. Res o dhodho oll a'm gweres ynwedh. Ha nevra ny wrusses ev y asa, po skoellya. An Bysow a erghi traow, Frodo, nyns o Golum. An Bysow a asas Golum.'

'Rag metya orth Bylbo?' yn-medh Frodo. 'A ny via gwell ganso Ork?'

'Nyns yw mater rag hwarth,' a leveris Gandalf. 'Yn arbennik ragos jy. Yth o an koyntta hwarvos yn istori an Bysow dhe'n termyn ma: devedhyans Blylbo dhe'n prys na yn poran, hag ev dhe worra y dhorn warnodho y'n tewlder, yn tall.'

'Yth esa moy es unn nerth owth oberi, Frodo. Yth esa an Bysow owth asaya dehweles dh'y vester. Ev re slynkysa diworth dorn Isildur ha trayta orto ev; ena, pan esa chons, ev a gachyas Degol anfusik hag ev a veu moldrys; ha wosa henna Golum, hag ev re'n devorsa. Ny allas ev gul devnydh anodho namoy: ev o re vyghan ha pith; ha mar kwrussa ev gwitha ganso, ny assa ev y boll down arta. Hag ena, pan o y vester difun arta, hag ev ow tannvon y dybyans tewl diworth Murkwud, ev a asas Golum. Ha kevys veu gans an  anwirhavalla den y'n bys: Bylbo diworth an Shayr!

'A-dhelergh dhe henna, yth esa neppyth arall owth oberi, dres neb towlenn gans gwrier an Bysow. Ny allav vy y leverel yn klerra es henna: y koedhva dhe Bylbo kavoes an Bysow, ha nyns o henna towlenn y wrier. Hag y'n kas na, y koedh dhisso y piwa. Ha henn a vo tybyans kennerthek.'

'Nyns yw yn hwir,' yn-medh Frodo. 'Kyn nag ov vy sur mar konvedhav. Fatell wruss'ta dyski oll a henna yn kever an Bysow, hag a-dro dhe Golum? A wodhes'ta oll yn aga hever yn hwir, po esos ta ow tismygi hwath?'

Gandalf a viras orth Frodo, ha'y dhewlagas a dhewynnyas. 'My a wodhya meur, ha my re dhyskas meur,' ev a worthybis. 'Mes ny vynnav vy ri derivas a oll a'm bywnans dhisso. Istori Elendil hag Isildur ha'n Unn Bysow yw konvedhys gans oll an Fur. Dha vysow re beu diskwedhys bos an Unn Bysow na dres an skrif-tan heb tokyn arall.'

'Ha p'eur hwruss'ta diskudha henna?' a wovynnas Frodo, yn unn goderri.

'Nammnygen y'n stevell ma,' a worthybis an pystrier yn tynn. 'Mes my a waytyas y gavoes. My re dhehwelas diworth vyajyow tewl ha helgh hir rag gul an prov finek na. Oll yw kler lemmyn. Meur a breder o res rag konvedhes rann Golum, ha'y worra y'n aswa yn istori an Bysow. My a dhallathas gans dismygow yn kever Golum, mes nyns esov vy ow tismygi lemmyn. My a woer. My re'n gwelas.'

'Ty re welas Golum?' a wovynnas Frodo gans marth.

'Gwelis. An fordh apert, yn sur, mar kyllys vy. Yth assayis vy nans yw termyn hir; mes my re'n gwrug wostiwedh.'

'Ytho, pandr'a hwarva wosa Bylbo dhe dhiank diworto? A wodhes'ta henna?'

'Nyns yw pur gler. An pyth a leveris vy orthis yw an pyth a vynnas Golum leverel - kyn na vos derivys y'n keth maner. Golum yw gowleveryas, ha res yw sidhla y eryow. Yn ensampel, ev a henwi an Bysow y "ro pennbloedh", hag ev a withas orth henna. Ev a leveris ev dhe dhos diworth y vamm-wynn, mayth esa meur a draow teg a'n par ma dhedhi. Hwedhel gokki. Nyns eus dout genev mamm-wynn Smegol dhe vos mamm-teylu, den meur yn hy bys, mes dhe leverel bos meur a vysowyer-Elf dhedhi o pur wokki, ha dhe leverel hi dh'aga ri avel ro, gow o, mes gow gans elvenn a wiryonedh.'

'Moldrans Degol a droblas orth Smegol, hag ev re wrug ewnheans, ha'y dhasleveris ev dh'y "dhrudh" arta hag arta hag ev dhe knias orth eskern y'n tewlder, erna wrug ev y grysi nammnag. Y bennbloedh o, y koedhas dhe Degol ri an bysow dhodho. An bysow re omdhiskwedhsa rag bos ro-pennbloedh. Y ro-pennbloedh o ev, hag erell hag erell.'

'My a'n porthas dre dermyn mar hir dell yllis vy, mes an gwiryonedh o a-vri dres eghenn, ha wor'tiwedh, res o dhymm bos anhwek. My a worras own a dan warnodho, hag a dennas an hwedhel gwir diworto, tamm ha tamm, gans merans ha gryslans meur. Ev a dybis y vos kammgonvedhys ha tebeldyghtys. Mes wor'tiwedh, pan lavarsa ev y istori orthiv, bys yn diwedh a'n gwari-rim ha diank Bylbo, ny wrussa ev leverel moy, marnas kampoellow tewl. Yth esa neb own dhodho hag o brassa es y own ahanav. Ev a hanasas ev dhe gavoes drog-gras. Ev a dhiskwedhsa dhe dus ma na borthsa ev bos potys, ha dannvenys yn toll, ha perthi tus a ladra diworto. Yth esa kowetha da dhe Golum lemmyn, kowetha da ha pur grev. I a'n gweressa. Bagyns a dalvia. Henn o y benndybyans. Kas o gans Golum Bylbo, hag ev a volletha y hanow. Hag ynwedh, ev a woer an le may teuth ev.'

'Mes fatell dhiskudhas ev henna?' a wovynnas Frodo.

'Wel, yn kever an hanow, Bylbo y honan a leveris henna dhe Golum, pur yn fol; ha wosa henna, ny via kales dhe dhiskudha y bow, pan wrug ev dos mes a'y doll. Ya, yn hwir, ev a dheuth yn-mes. Y hwans rag an Bysow o kreffa es y own a'n Orkow, po an golow. Wosa po blydhen po dew ev a asas an menydhyow. Nyns esa an Bysow orth y dhevorya namoy, kyn feu ev kelmys hwath gans y hwans anodho; ev a dhallathas yaghhe nebes. Ev a omglywas koth yn hwir, mes nyns o ev mar ownek ha kyns, hag yth esa nown euthek dhodho.'

'Golow; golow a howl ha loer, kas yw ganso anodho hag own, hag ev a wra yndella oll y vywnans, dell dybav; mes ev o fel. Ev a dhiskudhas y hallsa ev omgeles diworth howlsplann ha loersplann, ha mos yn-rag yn skon hag yn kosel dre nos, dre dhevnydhya y dhewlagas yeyn gwannliwek, hag ev a gachya miles byghan ha diswar. Ev a dheuth ha bos kreffa ha harttha dre voes nowydh hag ayr nowydh. Ev a gavas fordh yn Murkwud, dell waytir.'

'Yw henna an le ma'n kevsys?' a wovynnas Frodo.

'Y'n gwelis vy ena,' a worthybis Gandalf, 'mes kyns henna ev re wandersa pell, ow sywya ol Bylbo. Kales o dyski neppyth sur diworto, drefenn y gows dhe vos goderrys lieskweyth gans mollothow ha braslavarow. "Pyth esa yn y boketow?" ev a leveris. "Ny vynnas ev leverel, ny vynnas ev, drudh. Hyger byghan. Nyns o govynn resnadow. Ev a hygas kynsa, ev a wrug. Ev a dorras an rewlow. Ni a dalvia y stroetha, y talvien, drudh. Hag y fynnyn ni, drudh!"

'Henn yw sampel a'y gows. My a wayt na vynnydh klywes moy. Res o dhymm perthi dydhyow skwithus anodho. Mes, diworth gidyans yn mysk an gryslans, my a gonvedhas y dhewdroes dh'y gemmer wostiwedh dhe Esgaroth, hag ynwedh dhe'n stretow a Deyl, ow klywes yn-dann gel hag ow mires diworth an skeusow. Wel, nowodhow a'n hwarvosow meur eth pell a-dreus Wylderland, meur a dus a glywas hanow Bylbo, hag i a aswonnis an le may teuth ev. Ny wrussyn ni gwitha yn-dann gel agan dasvyaj dh'y dre y'n West. Diwskovarn tynn Golum a glywsa yn skon an pyth a vynnas ev.'

'Prag na wrug ev helerghi orth Bylbo pella ytho?' a wovynnas Frodo. 'Prag na wrug ev dos dhe'n Shayr?'

'Ah,' a leveris Gandalf, 'henn yw an dra. Ev a assayas y wul dell dybav. Ev a dhallathas, hag ev a  dheuth war-howlsedhes mar bell ha'n Avon Meur. Mes ev a dreylyas dhe-ves. Nyns o ev ownekhas dres an pellder, sur ov vy. Neppyth arall a'n tennas dhe-ves. Herwydh brys ow kowetha, an re a'n helghyas ragov.'

'An Elfow-koes a'n helghyas kynsa, oberenn es ragdha drefenn y ol dhe vos yr dhe'n termyn na. Ev eth dre Murkwud ha dehweles arta, kyn na wrussons i y gachya. An koes o leun a gyhwedhlow yn y gever, hwedhlow euthek, keffrys yn mysk a'n ydhyn ha'n miles. An Gwer-Koes a leveris bos browagh nowydh a-dro, tarosvann a eva goes. Ev a grambla yn-bann gwydhennow rag kavoes neythow; ev a gramya a-ji dhe dell rag kavoes an re yowynk; ev a slynkya dre fenestri rag kavoes kowellow-lesk.'

'Mes dhe amal howlsedhes Murkwud, an ol a dreylyas dhe-ves war-dhyghow, hag ev eth mes a wodhvos an Elfow-Koes; kellys veu. Hag ena, my a wrug kammwrians bras. Yn hwir, Frodo, ha nyns o an kynsa; kyn perthav own y vo an gwettha huni. My a asas an dra. My a hedhis an helgh; drefenn bos prederow pals dhymm dhe'n termyn na, ha my a fydhyas yn skentoleth Saruman hwath.'

'Wel, nans yw blydhynyow o henna. My re dylis rag henna gans meur a jydhyow tewl ha peryllus. An ol o pur yeyn pan wrug vy dehweles dhodho arta, wosa Bylbo dhe asa omma. Hag ow helgh a via koeg, heb an gweres y kevis vy diworth koweth: Aragorn, an gwella vyajyor ha helghyor y'n oes ma. Ni a helghyas Golum warbarth a-hys hirder dien Wylderland, heb govenek, ha heb sewen. Mes wos'tiwedh, pan hepkorrsen vy an helgh ha dreylya dhe ranndiryow arall,  Golum a veu kevys. Ow howeth a dhehwelas diworth peryll meur, ow tri an kroadur truan ganso.'

'Ny lavarsa ev an pyth re wrussa ev. Ny wrug ev marnas oela ha'gan henwel fell, gans "golum" pals yn y vryansenn; pan wren ni poes warnodho ev a gyni ha krena ha rutya orth y dhewdhorn hir, ow lapya orth y vysies haval orth bos payn ynna, haval orth ev dhe berthi kov a dorment koth. Mes ny'm beus dout vydholl: ev eth yn fordh lent, kamm ha kamm, mildir ha mildir, war-dheghow, wostiwedh dhe'n vro a Mordor.'

Yth esa tew poes y'n stevell. Frodo a allas klywes y golonn ow torna. Keffrys hag yn-mes, pubtra o kosel dell hevelis. Nyns esa son a'n gwelsow Sam lemmyn.

'Yn hwir, dhe Mordor,' yn-medh Gandalf. 'Elas! Mordor a denn draow drog oll, hag yth esa an Nerth Tewl ow tarlesa oll y vodh rag aga huntelles ena. Bysow an Eskar a wrug y verk ynwedh, ev a'n gwrug igor dhe'n galow. Yth esa tus oll ow hwystra yn-kever an skeus nowydh y'n Dheghow, hag y gas a'n Howlsedhes. Y'n le na yth esa y gowetha nowydh a weressa orto gul y dhrog-gras!'

Muskok! Y'n dir na y tysksa ev meur, re. Ha, dell wrug ev skolkya dhe'n emlow, ev a veu synsys, ha kemmerys rag govynnans. Henn o an dra, dell hevel dhymm. Pan veu ev kevys, ev re beu ena dre dermyn hir, hag yth esa ev ow tasweles. Ow kul neb oberenn dhregynnus. Mes nyns yw henna a-vern lemmyn. Y wettha dregynn a veu gwrys.'

Ya, elas! Dredho, an Eskar re dhyskas an Onan dhe vos kevys arta. Ev a woer an le may koedhas Isildur. Ev a woer an le may kavas Golum y vysow. Ev a woer ev dhe vos Bysow Meur, drefenn ev dhe ri bywnans hir. Ev a woer na vos ev onan a'n Tri, drefenn nevra nyns ens i kellys, hag i a berth drogeth vyth. Ev a woer na vos ev onan a'n Seyth, po an Naw, rag aga studh dhe vos godhvedhys. Ev a woer ev dhe vos an Onan. Ha wostiwedh y hwrug ev klywes, dell dybav, yn kever Hobytow ha'n Shayr.'

'An Shayr - ev a hwitthro orti lemmyn, mar ny wrug ev hy havoes seulabrys. Yn hwir, Frodo, yma own dhymm ev dhe dybi, martesen, an hanow Bagyns, anpoesek dre dermyn hir, dhe dhos ha bos poesek.'

'Mes henn yw euthek!' a grias Frodo. Gwettha dre bell ages dell dybis dres dha warnyansow ha gidyansow. Agh, Gandalf, koweth a'n gwella, pandr'a allav vy gul? Yma own bras dhymm. Pandr'a allav vy gul? My a vynn Bylbo dhe wana an kroadur euthek na pan esa chons dhodho!'

'Truedh a hedhas y dhorn; ny vynnas ev gweskel heb edhomm. Hag ev a veu gobrys yn ta, Frodo. Ty a yll bos sur ev dhe gavoes dregynn mar vyghan, ha diank wor'tiwedh, drefenn ev dhe dhalleth y berghennieth a'n bysow yndella. Gans truedh.'

'Drog yw genev,' yn-medh Frodo. 'Mes ownek ov vy, ha ny omglywav truedh vyth rag Golum.'

'Ny wruss'ta y weles.' Gandalf a woderras.

'Na, ha ny'm beus hwans gul yndella,' a leveris Frodo. 'Ny'th gonvedhav. Ty ha'n Elfow a asas orto bywa wosa oll an drogoberow euthek na? Lemmyn ev yw mar dhrog hag Ork, ha namoy es eskar. Ev a dhervynn mernans.'

'Ev a'n dervynn! My a vreus bos henna gwir. Tus pals a vyw a dhervynn mernans. Ha nebes a verwel a dhervynn bywnans. A yllydh jy ri bywnans dhedha? Ytho, na vydh re der dhe ri mernans avel breus. Ny yllir gweles penn a fordhow oll, keffrys ha tus pur fur. Nyns eus govenek meur dhymm bos kur rag Golum kyns ev dhe verwel, mes yma chons. Hag ev yw kelmys dhe denkys an Bysow. Ow holon a lever bos gweythres dhodho yn hwedhel an Bysow, po da po drog, kyns an diwedh; ha pan dheffo henna, truedh Bylbo a rewllyo tenkys tus pals - ha'th tenkys jy ynwedh. Ytho, ny wrussyn ni y ladha: ev yw pur goth ha pur druan. An Elfow-koes a'n gwith yn prison, mes i a'n dyght gans kemmys ha kuvder dell yllons i kavoes yn aga holon fur.'

'Mes, kyn na allsa ladha Bylbo Golum, my a vynn na withsa ev an Bysow.' yn-medh Frodo. 'My a vynn na'n kavsa ev, ha na dhothya ev dhymmo! Prag y hwruss'ta gasa orthiv y witha? Prag na wruss'ta gul orthiv y skoellya, po, po, y dhistrui?'

'Gasa orthis? Gul orthis? a leveris an pystrier. A ny wruss'ta goslowes orth oll y hwrug vy leverel? Nyns esos ta ow tybi yn kever an pyth a leverydh. Yn kever y skoellya, henn o kamm yn apert. Yma fordh bos kevys dhe'n bysowyer ma. Yn dornow tebel, y hwrello drogedh bras. Dhe'n gwettha, y koedhvo yn dornow an Eskar. Yn hwir, ev a wrussa yndella yn sur; rag henna dhe vos an Onan, hag yma ev ow herdhya oll y nerth dh'y gavoes po y denna dhodho ev.

'Yn hwir, Frodo ker, yth esa peryll dhis; ha henn a wrug prederi orthiv yn town. Mes an dra o pur boesek, ha res o dhymm gul argoll - mes, kyn fen a-bell, nevra nyns o jydh pan na vos an Shayr gwithys gans lagasow hewoel. Mar ny wruss'ta y dhevnydhya, my a dybis na wrussa ev gul effeyth duryadow dhis, nag yn tebel, na dre dermyn hir yn neb kas. Ha perth kov; nans yw naw blydhen, pan wrug vy metya genes y'n diwettha tro, my a wodhva boghes yn tiogel.'

'Mes prag na'n distrui, dell dalvia gwrys nans yw termyn hir, dell leversys? a grias Frodo arta. 'Mar tannvonses gwarnyans dhymm, po messaj, my re'n distrusa.'

'A wrusses? Fatell wrusses yndella? A wruss'ta assaya?

'Na, mes y hyllir y vorthola, po y deudhi dell dysmygav.'

'Assay!' yn-medh Gandalf. 'Assay lemmyn!'

Frodo a gemmeras an Bysow a'y boket arta ha mires orto. Y semlant o levan ha sempel arta, heb po merk po arwoedh a yll ev gweles. Semlant an owr o teg ha pur, ha Frodo a dybis bos y liw pur fethus ha teg, ass o perfeyth y gylghedh. Tra drudh o. Pan wrug ev y denna diworth y boket, y fynnsa ev y dewlel y'n poettha rann an tan, mes ny allas ev gul yndella. Ev a'n boesas yn y dhorn, owth hokya, hag ev a omynnias perthi kov a oll a wrug Gandalf leverel; hag ena, gans herdh bras a vodh, ev a wrug gwayans, rag y dewlel dhe-ves - mes ev a aswonnis ev dhe dhasworra an Bysow yn y boket.

Gandalf a hwarthas yn fell. 'A welydh? Seulabrys, ny yllydh tejy y dhisynsi yn es, na gul damaj dhodho dre vodh. Ha ny allsen vy gul yndella dhis, marnas dre nerth a dorrsa dha vrys. Yn kever terri an Bysow, nerth yw euver. Travyth keffrys ha'y gweskel gans sloj poes, ny wrussa brall ynno. Ny yll ev bos diswrys po genes po genev.

'Yn sur, ny deudhssa dha dan byghan travyth keffrys hag owr sempel. An bysow ma re dremenas dredho anbystigys keffrys hag anboethas. Nyns eus gelforn y'n Shayr ma a allsa y janjya vytholl. Ny allsa gul yndella travyth keffrys hag anwenyow ha fornes an Korryon. Leverys veu tan-dragon dhe deudhi ha distrui an Bysowyer a Nerth, mes nyns eus dragon vyth gesys y'n norvys mayth yw an tan koth krev lowr ynno; nevra nyns o dragon vyth a allsa pystiga an Unn Bysow, drefenn henna dhe vos gwrys gans Sawron y honan.

'Nyns yw marnas unn fordh: kavoes Krakkys Breus, down y'n menydh-tan Orodruyn, ha tewlel an Bysow ynna, mar mynnydh y dhistrui yn hwir, hag y worra dres bregh an Eskar bys vykken.'

'Y fynnav y dhistrui!' a grias Frodo. 'Po, wel, gul dhodho bos distruys. Ny veuv gwrys rag negysyow peryllus. My a vynn na welis vy nevra an Bysow! Prag y hwrug ev dos dhymmo vy? Prag y feuv evy dewisys?'

'Nyns eus gorthyp dhe wovynnow a'n par na,' a leveris Gandalf. 'Ty a yll bos sur na vos dre verit na vos dhe dus arall: na nerth na furneth yn neb kas. Mes dewisys beus, rakhenna, res yw dhis devnydhya an krevder ha kolonnekter ha skians dell eus dhis.'

'Mes, yma boghes a'n traow ma dhymmo vy! Ty yw fur ha nerthek. A ny vynn'ta kemmeres an Bysow?'

'Na!' a grias Gandalf, ow lamma yn-bann. 'Gans an nerth na, y fia nerth re veur hag euthek dhymm. Ha dredhov, an Bysow a waynsa nerth brassa hag euthekka.' Y dhewlagas a lughesas hag y enep a veu enowys haval dhe vos tan a-ji dhodho. 'Na wodhyn orthiv! Rag na vynnav dos ha bos haval dhe'n Arloedh Tewl y honan. Ytho, dre druedh yw fordh an Bysow dhe'm kolonn vy, truedh rag gwannder ha hwans a grevder dhe wul da. Na wodhyn orthiv, ny vydhav y gemmeres, rag travyth keffrys ha rag y witha salow, andhevnydhys. Hwans dh'y dhevnydhya a via re vras rag ow krevder. Y fydh edhomm bras anodho dhymm. Yma peryllow bras a-dheragov.'

Ev eth dhe'n fenester hag igeri an kroglennow ha'n isdarasow. Howlsplann a livas arta a-ji dhe'n stevell. Sam a dremenas a-hys an hyns yn-mes, ow hwibana. 'Ha lemmyn, yma'n ervirans dhisso. Mes my a vynn dha weres pup-prys.' Ev a worras dorn war skoedh Frodo. 'My a vynn gweres orthis perthi an begh ma, hedra vo dhisso jy y berthi. Mes res yw dhyn gul neppyth skon. Yma'n Eskar ow kwaya.'

Yth esa taw hir. Gandalf a esedhas arta ha byffya dres y bib, haval orth bos kellys yn y vrys. Y dhewlagas a hevelis bos deges, mes yth esa ev ow mires orth Frodo yn tynn. Frodo a viras stag orth regydh rudh an tan, bys yn i dhe lenwel oll y wel. Dell hevelis dhodho, yth esa ev ow mires yn fentenyow down a dan. Yth esa ev ow tybi a-dro dhe'n Krakkys Breus ha browagh an Menydh Tanek.

'Wel!' yn-medh Gandalf wor'tiwedh. 'Pandr' esos'ta ow tybi? A wruss'ta ervira an pyth a wre'ta?'

'Na!' a worthybis Frodo, ow tasdifuna yn-mes a'n tewlder, hag owth aswonn gans marth na vos tewl an jydh, ha dres an fenester y hallas ev gweles an lowarth yn howlsplann. 'Po martesen, ya. Dell gonvedhav an pyth a leversys, res yw dhymm gwitha an Bysow, dhe'n leha y'n termyn ma, py drog pynag a wrello dhymmo vy.'

'Pypynag a wrello, y fydh lent, ow kul tebel yn lent, mara'n gwithydh gans an mynnas na,' yn-medh Gandalf.

'Yma govenek genev yndella,' a leveris Frodo. 'Mes ynwedh, yma govenek dhymm ty dhe gavoes gwithyas gwell arall kyns pell. Y'n termyn ma, yth ov vy peryllus dell hevel, peryllus dhe oll a dryg nes dhymm. Ny allav vy gwitha an Bysow ha gwitha omma. Y talvien gasa Bag End, gasa an Shayr, gasa puptra ha mos dhe-ves.' ev a hanasas.

'Y fia da genev sawya an Shayr, mar kallsen vy, kynth esa prysyow pan dybis vy an dus dhe vos re gokki ha talsogh dh'aga deskrifa, ha my a omglywas po dorgrys po livans a dhragones dhe vos da ragdha. Mes ny omglywav yndella lemmyn. Mar korwettho an Shayr a-dhelergh, salow hag attes, gwandra a vydh moy perthadow dell omglywav: my a vydh konvedhes bos troesla krev yn neb le, kyn na yll ow dewdroes sevel ena arta.

'My a dybi a-dro dhe vos dhe-ves, yn sur, mes my a dybi henna dhe vos dy'goel a neb eghenn, kevrenn a anethow, haval orth Bylbo, po gwell, ow tiwedha yn kres. Mes henn a via divres, poenya diworth peryll yn peryll, orth y denna a-dhelerghov. Hag y fydh res dhymm mos ow honan, mar kwrellen vy yndella ha sawya an Shayr. Mes my a omglyw pur vyghan ha pur dhiswreydhys, ha, wel - diweres. An Eskar yw pur grev hag euthek.'

Ny wrug ev leverel yndella the Gandalf, mes dell esa ev ow kewsel, hwans bras a sevis yn y golonn - sywya Bylbo, ha martesen y gavoes arta. Krev lowr o an klywes dhe fetha y own: namna allsa ev poenya mes a Bag Eng dhe'n termyn na poran, a-hys an fordh heb y hatt, dell wrug Bylbo dhe vyttin haval nans yw termyn hir.

'Frodo ker!' yn-medh Gandalf. 'Hobytow yw kroaduryon marthus yn hwir, dell leveris vy kyns. Y hyllir dyski oll yn kever aga hisyow yn mis, ha hwath, wosa kans blydhen, i a yll bos marthus heb gwarnyans. Skant ny waytis vy gorthyp a'n par na, diworth nagonan keffrys ha diworthis jy, mes ny wrug Bylbo kammwrians dre dhewis y er, kyn na wrug ev tybi yn kever poester y dhewis. Ewn osta dhe'm brys vy. Ny yll an Bysow gortos kudhys y'n Shayr dre dremyn hir lemmyn; hag a-barth dhisso keffrys ha tus arall, y fydh res dhis mos, ha gasa an hanow Bagyns a-dhelerghos. Ny vydh an hanow na salow, po yn-mes an Shayr po y'n Gwyls. My a vynn ri dhis hanow-vyajya lemmyn. Pan edh, bydh Mester Undurhyl.

'Mes ny dybav bos res dhis mos dha honan. Mar pe nebonan a yllydh trestya, nebonan a vynno mos genes - nebonan a vynni kemmeres yn peryllow anaswonnys. Mes mar hwilli koweth, dewis gans rach! Ha bydh war a'n pyth a leverydh, dhe bubonan keffrys ha dhe'th nessa kowetha! Yma meur a aspioryon dhe'n Eskar, ha meur a fordhow rag klywes.'

Distowgh, ev a hedhis haval orth ev dhe glywes. Frodo a dheuth ha bos war a'n taw, a-ji hag yn-mes. Gandalf a greupyas dhe unn du an fenester. Ena, yn uskis, ev a lammas dhe'n estyllenn-fenester hag a herdhas bregh hir yn-mes hag yn-nans. Yth esa gwigh, ha penn krullys Sam a dheuth yn-bann, tennas o gans unn skovarn.

'Wel, wel, bennigys re bo ow barv!' yn-medh Gandalf. 'Sam Gamji yw! Ha pandra wre'ta?'

'Bennigys re bi Mester Gandalf syrr!' a-leveris Sam. 'Travyth! Yth esen vy ow treghi an amal-gwels yn-dann an fenester, ty a gonvedh.' Ev a synsas y welsow, ha'y dhiskwedhas avel dustuni.

'Ny gonvedhav,' yn-medh Gandalf yn fell. 'Nebes termyn yw a-ban glywis vy son dha welsow. Pes termyn a wruss'ta aspia? Pand'russ'ta klywes ha prag y hwruss'ta goslowes?' Dewlagas Gandalf a lughesas ha'y dhewabrans a ystynnas haval dhe skubyllennow.

'Mester Frodo syrr!' a grias Sam, ow krena. 'Na as ev shyndya orthiv, syrr! Na as ev ow threylya yn neppyth dinatur! Ow thas koth a via pur reudhys, ny vynnis vy dregynn, re ow enor, syrr!'

'Ny vynn ev dha shyndya,' yn-medh Frodo, skant ny allsa ev hedhi hwerthin, kynth o ev amovys ha nebes sowdhenys. 'Ev a woer pur yn ta na vynnydh dregynn, dell wrav vy. Mes gwra gorthybi y wovynnow distowgh!'

'Wel syrr,' a leveris Sam orth y hokya nebes. 'My a glywas kals na wrug vy konvedhes yn hwir, a-dro dhe eskar ha bysow, ha Mester Bylbo syrr, ha dragones, ha menydh tanek, ha - hag Elfow, syrr. My a woslowas drefenn nag yllis vy omhedhi, mar kovedhydh an dra. Re ow enev, syrr, my a gar hwedhlow a'n par na. Hag y grysav vy ynna ynwedh, pynag a lavarro Ted. Elfow syrr! Y fia pur dha dhymm gweles orta i. A ny allses jy ow hemmeres rag aga gweles,syrr, pan edh?'

A-dhesempis Gandalf a hwarthas. 'Deus a-ji!' ev a armas. Ev a dhrehedhas y dhewvregh hag ev a dhrehevis Sam marthys, gans gwelsow, temmigow a wels, ha puptra arall, dres an fenester ha'y sevis dhe'n leur. 'Dha worra rag gweles Elfow, eh?' yn-medh ev, ow mires orth Sam yn tynn, mes gans minhwerthin dh'y enep. 'Ytho, ty a glywas Mstr. Frodo dhe vos dhe-ves?'

'Gwrug, syrr. Ha henn yw an skila y hwrug vy mera: dell glywsys dell hevel. My a assayas na'n gul, syrr, mes ev a dardhas mes ahanav: pur reudhys en vy.'

'Nyns eus dewis, Sam,' yn-medh Frodo yn trist. Ev re aswonnis distowgh, poenya diworth an Shayr a omvysksa dibarthow paynekka es leverel 'duw genes' dhe'n es aswonnys a Bag End. 'Res yw dhymm mos. Mes' - ev a viras stag orth Sam- 'mar kerydh yn ow hever, ty a vynn gwitha henna yn-dann gel. A gonvedhydh? Mar ny'n wrelles, mar hwysttres neppyth keffrys ha ger a'n pyth a glywsys omma, yma govenek dhymm Gandalf dhe'th treylya yn kroenek ha lenwel an lowarth gans serf-gwels.'

Sam a goedhas dh'y dhewlin yn unn grena. 'Sav yn-bann Sam!' a leveris Gandalf. 'My re dhismygis neppyth gwell es henna. Neppyth a wra taw dhe'th taves, ha'th kessydhya yn ewn orth dha woslowes. Ty a vydh mos dhe-ves gans Mester Frodo!'

'My, syrr!' a grias Sam, ow lamma yn-bann haval dhe gi gelwys rag kerdh. 'My, mos ha gweles Elfow! Splann!' ev a armas, hag ena ev a dardhas yn dagrow.


3. Tri Yw Kowethyans



'Y tal dhis mos yn kosel, hag y tal dhis mos skon,' a leveris Gandalf. Po dew po tri seythun re bassa, ha ny wrug Frodo diskwedhes darbar dhe vones.

'Gonn. Mes kales yw dhe wul an dhew warbarth. Mar tisomdhiskwedhav, haval dhe Bylbo, an hwedhel a vydh tremena oll a-dreus an Shayr sket.'

'Yn hwir, y fydh res dhis na dhisomdhiskwedhydh!' yn-medh Gandalf. 'Ny via henna gwiw vytholl! My a leveris skon, ny leveris vy a-dhesempis. Mar kyllydh dismygi fordh dhe slynkya diworth an Shayr heb bos notys dre-vras, ardak byghan a via degemmeradow. Mes res yw dhis na hokya re.'

'A via kynyav gwiw, wosa Agan Penn-bloedh?' a wovynnas Frodo. 'My a dyb bos galladow gul restrans erbynn an termyn na.'  

Yn hwir, pur boes o ganso dhe dhalleth lemmyn. Bag End a hevelis bos treveth attessa ha moy desiradow es yn lies blydhen kyns, hag y fynnas ev omlowenhe dres y dhiwettha hav y'n Shayr kemmys ha gallas ev. Pan dho kynyav, ev a wodhva bos gwell gans rann y golonn vyajya, dell o usys dhe'n seson na. Yn privedh, ev re galeshas y vrys rag gasa dh'y hanterkansves penn-bloedh: kansves, eth warn ugens penn-bloedh Bylbo. Dell hevelis dhe Frodo, henn o an jydh ewn rag dalleth dh'y sywya. Sywya Bylbo o an poesekka tra yn y vrys, hag yth o an unn dra a wrug dhe'n dybyans gasa perthadow. Ev a dybis mar voghes ha gallas ev a-dro dhe'n bysow, ha'n fordh ma'n hembronkko warnedhi wostiwedh. Mes ny wrug ev leverel oll y dybyansow dhe Gandalf. An pyth a dhismygis an pystrier o kales dhe wodhvos pup-prys.

Ev a viras orth Frodo ha minhwerthin. 'Pur dha,' ev a leveris. 'Henn a vydh da lowr dell dybav - mes res yw na vos diwettha vytholl. Yth esov vy ow tos ha bos pur brederus. Hag yth esos'ta ow kortos, bydh war, ha na lever gidyans yn kever an le mayth edh! Ha bydh sur na gows Sam Gamji. Poken, my a vydh y dreylya yn kroenek yn hwir.'

'Yn kever an le mayth av,' yn-medh Frodo, 'y fia kales dhe ri gidyans, drefenn na vos tybyans kler dhymmo vy anodho hwath.'

'Na vydh gokki!' a leveris Gandalf. 'Nyns esov vy ow kwarnya orthis erbynn gasa trigva dhe'n lytherva! Mes yth esos'ta ow kasa an Shayr, ha res yw na vos henna godhvedhys, erbynn ty dhe vos pell dhe-ves. Ha res vydh dhis mos, po dalleth dhe'n leha, war-Gledh, war-Dheghow, war-Howlsevel, po war-Howlsedhes - ha res yw na vos godhvedhys an tu.'

'My re beu pur vysi gans tybyansow a asa Bag End ha leverel farwel, ma na wrug vy prederi a-dro dhe'n tu.' a leveris Frodo. 'Pleth av? Fatell wrav vy kavoes fordh? Pandr'a vydh ow negys? Bylbo eth rag kavoes tresor, mos ha dehweles; mes yth av vy rag kelli tresor, ha ny vydhav dehweles, dell welav.'

'Mes ny yllydh jy gweles pell,' yn-medh Gandalf. 'Ny allav evy ynwedh. Dha oberenn y fo, kavoes Krakkys Breus; mes an negys na a vo rag tus erell: ny wonn. Nyns osta parys rag an fordh hir na, na hwath.'

'Yn hwir!' a leveris Frodo. 'Mes ha henna ow kortos, py hyns a via gwell?'

'War-tu ha peryll; mes heb bos diwar ha heb mos war hyns ewn.,' a worthybis an pystrier. 'Mar mynnydh ow husul, meder orth Ryvendell. Ny vydh an vyaj na re beryllus dell dybav, kynth yw an fordh kalessa es kyns, hag y fydh dos ha bos gweth dell bes an vlydhen.'

'Ryvendell!' yn-medh Frodo. 'Pur dha: my a vynn mos war-Howlsedhes, hag y fynnav meder orth Ryvendell. My a vynn kemmeres Sam rag godriga orth an Elfow; splann vydh ganso.' Ev a gowsas heb krevder; mes y golonn a veu movys a-dhesempis gans hwans gweles chi Elrond Hanterelf, hag anella ayr an nans down na may hwrug lies a'n Dus Deg triga ynno yn kres.


Unn gorthugher yn hav, tamm a nowodhow marthys a dhrehedhas an Dhragon Wyrdh. Kewri ha ragarwoedhyow arall dhe emlow an Shayr a veu ankevys yn-dann materyow poesekka: Yth esa Mstr. Frodo ow kwertha Bag End, yn hwir ev re'n gwerthas seulabrys - dhe'n Sakvyl-Bagynsow!

'Rag myns da,' a leveris nebes tus. 'Orth pris chyffar,' a leveris tus arall, 'ha henn yw gwirhavalla pan vo Mestress Lobilia an prenor.' (Otho re varwsa nebes blydhen kyns, orth bloedh da mes diswaytys a 102.)

An skila Mstr. Frodo dhe wertha y doll teg o dadhelvadowwa es an pris. Yth esa tybieth dhe nebes tus - skoedhys gans profyansow Mstr. Frodo y honan - arghans Frodo dhe dhos ha bos skant: ev a asa Hobytun ha bywa yn fordh kosel dre an arghans diworth an werth, yn Bukland yn mysk a'y gerens Brandibuk. 'Mar bell diworth an Sakvyl-Bagynsow ha gyll ev,' nebes tus a geworras. Mes tybyansow yn kever golusogneth teylu Bagyns a Bag End o stegys yn krev, ha henn o kales dhe grysi rag brassa rann a dus. Kalessa es neb skila po fantasi arall dell allas aga brys profya: dhe'n brassa rann, ev a brofyas bras tewl ha kudhys gans Gandalf. Kyn hwrug ev omwitha pur dawel, ha ny wrug ev kerdhes a-dro dydhweyth, godhvedhys veu ev dhe 'gudha yn Bag End'. Mes, mar pe gwayans Frodo gwiw dh'y dowlenn, nyns o dout vyth a'n gwirvos hwath; y tehwelsa Frodo Bagyns dhe Bukland.

 'Ya, y fydhav gwaya y'n kynyav ma,' ev a leveris. 'Yma Meri Brandibuk ow hwila toll teg ragov, po martesen chi byghan.'

Yn hwir, gans gweres Meri, seulabrys ev re dhewisas ha prena chi byghan yn Krykholow y'n tir dres Bukelberi. Dhe dus oll, marnas Sam, ev a dholas ev dhe witha ena yn fast. An ervirans dhe vones war-howldrevel re brofyas an dybyans dhodho; drefenn bos Bukland dhe emlow howldrevel an Shayr, ha, drefenn ev dhe driga ena dres y flogholeth, dehweles ena a havalsa krysadow dhe'n lyha.

Gandalf a withas y'n Shayr moy es dew vis. Ena, unn gorthugher dhe benn mis Metheven, skon wosa towlenn Frodo dhe vos darbarys yn tien, ev a leveras ev dhe vones arta y'n nessa myttin. 'Marnas dre bols, dell yw govenek dhymm,' ev a leveris. 'Y fynnav vy mos yn-nans, dres emlow deghow an Shayr rag kavoes nowodhow, mar kallav. My re growdras hirra es dell goedh dhymm.'

Ev a gowsas heb bern, mes dell hevelis dhe Frodo y semlant o nebes prederus. 'A wrug neppyth hwarva?' ev a wovynnas.

'Wel, na; mes my re glywas neppyth a wrug dhymm bos predrus ha res yw dhymm y hwithra. Mar tybav bos res dhis mos a-dhesempis, y fydhav vy dehweles distowgh, po dannvon messach dhe'n leha. Dhe'n termyn ma, gwith dhe'th towlenn; mes bydh war moy es kyns, yn arbennik a-dro dhe'n Bysow. Gas vy dhe leverel orthis unnweyth arta: na'n devnydhya!'

Ev a asas dhe vora. 'Y tehwylliv skon,' yn-medh ev. 'Dhe'n diwettha, y fydhav vy dehweles rag an kevywi-gasa. Y fydh res dhis kowethyans war an Fordh dell dybav.'

Wostalleth, Frodo a veu nebes prederys, hag ev a omwovynnas lieskweyth yn kever an pyth a wrug Gandalf klywes; mes y breder a sedhas, hag y'n gewer splann ev a ankovas y anken dre bols. Skant ny wre an Shayr gweles hav mar splann, na gynyav mar fethus: an wydh o leun a avalow, yth esa mel ow tevera y'n kribennow mel, ha'n ys o hir ha kwoffys.

Dalleth Kynyav o gyllys kyns Frodo dhe dhalleth prederi a dro dhe Gandalf arta. Yth esa mis Gwynngala ow tremena, ha hwath nyns esa nowodhow yn y gever. An pennbloedh, ha'n jydh-gasa a neshas, ha hwath ny wrug ev dos, po dannvon messach. Bag End a dhallathas dos ha bos bysi. Nebes kowetha Frodo a dheuth rag godriga ha gweres orth fardellans: yth esa Fredegar Bolger ha Folko Bofyn, ha'y gowetha arbennik Pypyn Tuk ha Meri Brandibuk. Yntredhons, i a dreylyas an le dh'y benn.

Dhe'n ugensves a vis Gwynngala, dew gert kudhys eth war-tu ha Bukland, ow toen dh'aga thre nowydh an vebyl ha dafar na wrug Frodo gwertha, war an fordh dhe Bons Brandiwayn. Dhe'n nessa dydh, Frodo a dheuth ha bos predrus yn hwir, hag ev a woelyas prest orth Gandalf. Dy'Yow, myttin y bennbloedh, a dardhas mar splann ha mar kler dell wrug nans o hirneth rag kevywi meur Bylbo. Hwath, ny wrug Gandalf omdhiskwedhes. Dhe'n gorthugher, Frodo a wrug y wledh-gasa: re vyghan o, koen rag ev y honan ha'y beswar gwereser; mes ev o anes ha ny wrug ev omglywes yn cher da dredhi. An dybyans bos res dhodho gasa y gowetha yowynk skon o poes dh'y golonn. Ev a omwovynnas a-dro dhe'n gwella fordh dhe leverel yndella dhedha.

Byttegyns, yth esa an peswar Hobyt yowynk yn cher da, hag an kevywi a dheuth ha bos yndella yn skon, yn despite dhe estrik Gandalf. An stevel-dybri o gwag, marnas moes ha kadoryow. mes an boes o da, hag yth esa gwin da: ny werthsa Frodo y win dhe'n Sakvyl-Bagynsow.

'Pynag a hwarvo dhe'm dafar yw gesys pan vo sesys gans ewines an S.-B.ow, my re gavas tre dha rag henna!' a leveris Frodo, dell waghas ev y wedrenn. An diwettha banna a Wynyards Koth o.

Wosa i dhe gana kanow pals, ha keskewsel a-dro dhe lies traow re wrussens i warbarth, i a wrug diwes-solempnyans dhe bennbloedh Bylbo ha'y yeghes ha yeghes Frodo warbarth herwydh us Frodo. Ena, i eth yn-mes rag anella ayr an nos ha mires orth an ster, kyns mos dh'aga gweli. Kevywi Frodo o gorfennys ha ny wrug dos Gandalf.


Dhe'n nessa dydh, i a gargas kert arall gans an fardellow o gesys. Meri a ordenas henna ha lywya dhe-ves gans Fatti (Fredegar Bolger). 'Res yw dhe nebonan dos a-ragowgh rag toemmhe an chi,' yn-medh Meri. 'Wel, agas gweles diwettha - trenja, mar ny goskkowgh yn-fordh!'

Folko eth tre wosa li, mes Pypyn a drigas. Frodo o dibowes ha prederus. Ev a woslowas rag son Gandalf, heb sywyans. Ev a erviras gortos mo. Wosa henna, Gandalf a alsa dhe Krykholow rag y gavoes, mar pe res porres dhodho, hag ev a dheffo ena kynsa, drefenn Frodo dhe vones dre droes. Y dowl- rag y blesour ha rag gul diwettha golok orth an Shayr - o dhe gerdhes diworth Hobytun dhe Gowbal Bukelberi orth toeth es.

'My a vynn dasomwitha ynwedh,' ev a leveris, ow mires orto y honan yn gweder ponnek  y'n hel hanter gwag. Ny wrug ev kerdh nerthek dre dermyn hir, ha golok y dhastewynnyans o nebes borr dell hevelis dhodho.

Wosa li, an Sakvyl-Bagynsow, Lobilia ha'y mab Lotho gel y wols, a dheuth, darvos a annias orth Frodo. 'Dhyn ni wor'tiwedh!' yn-medh Lobilia, dell wrug hi kamm a-ji. Nyns o kortes, ha nyns o gwir yn tien; nyns o dien an werth erbynn hanter-nos. Martesen y hyllir gava orth Lobilia: res bia dhedhi gortos a-dro dhe seytek ha tri ugens blydhen moy es hy govenek rag Bag End, ha lemmyn kans bloedh o hi. Ytho, hi re dhothya rag bos sur na vos kemmerys dhe-ves travyth a wrug hi prena: hag y fynnis hi kavoes an alhwedhyow. Termyn hir a dremenas kyns hi bos pes da, drefenn hi dhe dhri menegva dhien gensi, ha hi a jekkyas pubtra dhodho. Wor'tiwedh, hi a asas gans an alhwedh spar, wosa kavoes ambos may fo gesys an alhwedh arall dhe ji Gamji yn Bagshot Row. Hi a ronkas, ha diskwedhes yn kler hi dhe dybi an Gamjiow a byllo an toll dres an nos. Ny wrug Frodo profya orti te.

Ev a wrug y goen y'n gegin gans Pypyn ha Sam Gamji. Afydhys re beu Sam dhe dhos dhe Bukland 'rag soedha orth Mstr Frodo ha gwitha y lowarth'; dyghtyans afydhys gans an Gafer, kyn na wrug henna y gonfortya erbynn kavoes Lobilia avel kentrevoges.

'Agan diwettha boes dhe Bag End!' yn-medh Frodo, dell wrug ev herdhya y gador war-dhelergh. I a asas an golghyans rag Lobilia. Pypyn ha Sam a golmas aga thri sagh ha'ga bernyas y'n porth. Pypyn eth yn-mes rag diwettha rosyas a-dro dhe'n lowarth. Sam a dhisomdhiskwedhas.

An howl a sedhas. Bag End a hevelis trist ha tewal hag angempen. Frodo a wandras a-dro an stevellow aswonnys, ow mires orth golow an howlsedhes dell wrug lehe dhe'n fosow, ha skeusow ow kreupya diworth an kornellow. Yn lent, an chi a dheuth ha bos tewl. Ev eth yn-mes ha kerdhes dhe'n yet a-woeles an hyns, ena, ev eth war-rag pols byghan yn nans Fordh An Vre. Namna waytyas ev gweles Gandalf ,ow hirgamma yn bann an fordh dre'n mo.

An ebron o kler hag yth esa an ster ow tos ha bos splann. 'Y fydh nos deg,' ev a a leveris . 'Henn yw dalleth da. Y fynnav kerdhes. Ny allav vy perthi delatyans moy. Y fynnav vy dalleth, hag y fydh res dhe Gandalf ow holya.' Ev a dreylyas rag dasweles, ha hedhi distowgh, drefenn ev dhe glywes levow, dres an gornell, ryb penn Rew Bagshot. Unn lev esa dhe'n Gafer, yn sur; an huni arall o koynt, hag anhwek yn neb fordh. Ny allas ev klywes an pyth a veu leverys ganso, mes ev a glywas gorthybow an Gafer, hag o nebes gluw. Dell hevel, an gour koth o ankresys.

'Na, Mester bagyns yw gyllys. Ev eth y'n myttin ma, hag ow Sam eth ganso: oll y dhafar eth yn neb kas. Ya, ev a werthas an chi ha mos, dell leveris vy. Praga? Ny'm deur!Nyns yw henna ow negys vy, na dhisso jy. Dhe ble? Nyns yw henna kevrin, ev a wayas dhe Bukelberi po neb le haval dhe henna, yn-hons. Yw - pellder hir. Nevra ny wrug vy mos mar bell ha henna ow honan; tus goynt yns i yn Bukland. Na, ny allav vy ri messach. Nos dha dhis!'

Kammow eth dhe-ves yn-nans an Vre. Frodo a omwovynnas yn ferr prag yth esa difres dhodho pan na wrug an kammow dos war rag. 'Skwith ov vy dre wovynnow ha troenegans yn-kever ow bywnans', ev a dybis. 'Ass yns i oll troenek!' Namnag eth ev rag govynn orth an Gafer piw o an den; mes ev a dhybis er y bynn, ha treylya ha dehweles yn skon dhe Bag End.

Yth esa Pypyn owth esedha war y sagh y'n porth . Nyns esa Sam ena. Frodo a gammas a-ji ha gelwel 'Sam!', 'Sam! Termyn!'

'th es'v o'tos syrr!' a dheuth gorthyp diworth pell a-ji, sywys veu wosa pols berr gans Sam y honan, ow sygha y anow. Ev re lavarsa 'farwel' dhe'n balyer-korev y'n dhorgell.

'Osta parys Sam?' a leveris Frodo.

'Yn hwir syrr, y fydhav vy pesya tamm lemmyn syrr.'

Frodo a dhegeas an daras kylghek, y alhwedha, ha ri an alhwedh dhe Sam. 'Poen dhe'th tre gans hemma, Sam!' yn-medh ev. 'Ena, poen a-hys an Rew ha metya genen mar skon ha gyllydh dhe'n yet y'n vownder dres an prasow. Ny vydhyn ni mos dres an gwig haneth. Yma re a lagasow ow mires ha skovarnow ow koslowes.' Sam a boenyas dhe-ves toeth da.

'Wel, yth eson ni ow mos, wostiwedh!' a leveris Frodo . I a dhrehevis aga sagh, kemmer aga gwelenn, ha kerdhes a-dro an korn dhe'n tu west Bag End. 'Duw genes!' yn-medh Frodo, ow mires orth an fenestri tewl gwag. Ev a wevyas y dhorn, treylya, hag (owth holya orth Blybo, kyn na wrug ev y wodhvos) fistena wosa Pypyn yn-nans hyns an lowarth. I a lammas dres le isel y'n ke a-woeles ha disomdhiskwedhes y'n parkow, ow tremena y'n tewlder haval dhe hwystrenn y'n gwels.


Dhe-woeles an vre, dh'y du West, i a dheuth dhe yet dhe bownder kul. Ena, i a hedhas ha desedha kroenow aga saghow. Wosa pols berr, Sam a omdhiskwedhas, ow koresek yn skon ha hwytha yn poes; yth esa y sagh poes tennys ughel war y dhiwskoedh, hag ev re worrsa war y benn sagh leuvbann hir heb furv a henwis ev hatt. Y'n tewlder, y golok o pur haval dhe gorr.

'Sur ov vy hwi dhe ri dhymm oll an poesekka dafar,' yn-medh Frodo. 'my a gemmer pita orth bulhornes, hag an re oll a dhoen aga chi war aga heyn.'

'My a allsa kemmeres moy hwath, syrr. Ow sagh yw re skav,' a leveris Sam yn krev hag yn anwir.

'Na vydhydh, Sam!' yn-medh Pypyn. 'Da yw ragdho. Nyns eus travyth dhodho marnas an pyth a erghis ev ni dh'aga fardella. Ev re beu diek a-gynsow hag ev a vydh omglywes le a'n poester pan wra ev kerdhes dhe-ves nebes a'y boester y honan.'

'Go vy! Bydh kuv dhe hobyt koth!' a leveris Frodo ynn unn hwartha.  'My a vydh mar danow ha gwelenn helygenn, sur ov vy, kyns my dhe dhos dhe Bukland. Mes yth esen vy ow flowsa. My a wogrys ty dhe gemmeres moy es rann gwiw, Sam, hag y fydhav vy y hwithra dhe'n nessa prys-fardella.' Ev a gemmeras y welenn arta. 'Wel, da yw genen ni oll kerdhes y'n tewlder,' yn-medh ev, 'gorryn nebes mildiryow a-dhelerghon kyns prys-gweli.'

Dre bellder berr, i a sywyas an bownder war tu ha'n howlsedhes. Ena, i a'n gasas ha mos yn kosel y'n parkow arta. I eth yn rew a-hys keow hag emlow kelli, ha nos a dheuth ha bos tewl a-dro dhedha. Mes a wel ens i yn aga hukys tewl, haval orth bos bysowyer hudel dhe oll anedha. Drefenn i dhe vos hobytow, hag yth esens i owth assaya bos didros, ny wrussons i tros vyth a allsa bos klywys, gans nagonan na gans hobytow. Skant ny veu merkys aga thremen, gans travyth na gans an goedhviles y'n parkow ha koesow.

Wosa nebes termyn, i a dreusas an Dowr, dhe'n howlsedhes a Hobytun, dre bons-astell kul. Nyns o an gover marnas snod du gwius ena, gans gwern ow poesa a-ugh y lannow. Mildir po dew pella a-dhyghowbarth, i a fistenas a-dreus an fordh veur diworth Pons Brandiwayn; yth esens i yn Tirtuk hag, ow plegya aga hors dhe'n sothest, i eth war-tu ha'n Pow Bre Wyrdh. Dell wrussons i dalleth yskynna y gynsa ledrow, i a viras war-dhelergh ha gweles an golowys yn Hobytun, pell dhe-ves, ow tewynnya yn nans bas an Dowr. Kyns pell, ev a dhisomdhiskwedhas yn mysk plegyansow a wlas dewlhes, sywys veu gans Baywoter ryb y boll loes. Pan esa golow an diwettha bargen-tir pell a-dhelergha, ow kyki yn-mysk an gwydh, Frodo a dreylyas ha gwevya dorn.

'Yth omwovynnav mar mirav y'n nans na arta,' ev a leveris yn kosel.

Pan wrussons i kerdhes ogas ha tri our, i a bowesas. An nos o kler, goyeyn, sterennek, mes yth esa trethow a niwl ow kreupya yn-bann an breow dhiworth an goverow ha'n prasow down.  Besow, skant aga dell a wevyas yn glor a-ugh aga fenn hag y hwrussons i roes dhu erbynn an ebron wannliwek. I a dhybris soper tanow (rag hobytow), ha besyas war rag arta. I a gavas fordh gul a verr spys, a rolyas yn bann hag yn nans, ow tisomdhiskwedhes y'n tewlder loes war rag: an fordh dhe Wudol ha Stokk, ha'n Kowbal Bukelberi. Hi a yskynnas diworth an fordh-veur yn nans an Dowr, ha hi a wandras dre emlow an Vreow Gwyrdh war-tu ha Lostwydhennek, korn gwyls an Estferdhynn.

Wosa pols, i a dhiyskynnas yn hyns treghys ynter gwydh hir, ow hwistra aga del y'n nos. Pur dewl o. Wostalleth, i a gowsas, po hwyrni ton warbarth yn fedhel, drefenn i dhe vos pell dhe-ves diworth skovarnow a wovynn. Ena, i a gerdhas yn-rag yn tidros, ha Pypyn a dhallathas treynya. Wortiwedh, dell wrussons i dalleth yskynna leder serth, ev a hedhas ha deleva.

'Ass ov vy skwith bys may koetthiv war an fordh!' yn-medh ev. 'A vynnowgh hwi koska yn kerdh? Ogas ha hanter-nos yw.'

'My a dybis bos da genes kerdhes y'n tewlder,' a leveris Frodo. 'Mes nyns eus fysk, Merri a wayt ni dhe vos ganso dhe neb eur trenja; ytho, yma ogas ha dew jydh moy. Ni a wra hedhi dhe'n kynsa le gwiw.'

              'Yma gwyns a'n Howlsedhes,' a leveris Sam. 'Mar kerdhyn ni dhe du arall an vre ma, ni a wra kavoes le yw klys lowr, syrr. Yma koes sygh a sybwydh nebes a-ragon, mar perthav kov yn ewn.' Sam a aswonni an tir yn ta a-ji dhe ugens mildir yn krghynn Hobytun, mes henn o finwedh y wodhvos doroniethel.

Kamm dres gwartha an vre, i a gavas an koes a sybwydh. I a asas an fordh ha mos yn tewlder an gwydh, sugen-pin y vlas. I a guntellas barrennow marow hag avalow-sabenn rag gul tan. Kyns pell, i re wrug tansysik lowenek dhe woeles sybwydhenn vras, hag i a esedhas yn y gyrghynn erna dhallethsons i penn-droppya. Ena, pub yn aswa-gwreydh an wydhenn veur, i a glysas y'ga mantell ha pallenn, ha skon yth esons i yn kosk down. Ny wrussons i settya gwithyas; nagonan anedha, na Frodo, a borthas own hwath, drefenn i dhe vos yn kolonn an Shayr hwath. Nebes miles a dheuth ha mires orta wosa an tan dhe verwel. Lowarn, dell wrug ev tremena dres an koes orth y negys y honan, a hedhas pols ha blasa.

'Hobytow!' ev a dybis dh'y honan. 'Wel, a nyns yw henna koynt? My re glywas yn kever hwarvosow koynt y'n tir ma, mes skant ny wrug vy klywes yn kever hobyt a gosk yn-mes, yn dann gwydhenn. Tri anedha! Yma neppyth koynt yn hwir a-dro dhe henna.' Ewn o ev, mes nevra ny wrug ev godhvos moy yn y gever.


Myttin a dheuth, disliw ha gwlygh. Frodo a dhifunas kynsa, hag ev a aswonnis  gwreydhenn dhe wul brall yn y geyn, hag y gonna dhe vos diwedhyn. 'Kerdhes rag plesour! Prag na wrug vy lywya?' ev a dybis dh'y honan, dell wre ev dell vydh usys dhe dhalleth eskerdh. 'Hag oll ow gweliow-pluvek teg yw gwerthys dhe'n Sakvyl-Bagynsow! An , wreydhennow ma a via da ragdha.' Ev a omystynnas. 'Difunewgh, hobytow!' ev a armas. 'Myttin teg yw.'

'Py rann anodho yw teg?' a wovynnas Pypyn, ow kyki dres amal y ballenn gans unn lagas. 'Sam! Gwra hansel erbynn naw eur hanter! A wruss'ta poethhe an dowr-kibel?'

Sam a lammas yn-bann, nebes koskek y semlant. 'Na, syrr, ny wrug vy syrr!' yn-medh ev.

Frodo a dennas an ballennow a-dhiworth Pypyn ha'y rolya, ena ev a gerdhas war tu hag amal an koes. Dhe'n howlsevel, yth esa an howl ow sevel yn rudh a-dhiworth an niwlow esa orth aga gorwedh tew war an norvys. An wydh o liwys gans rudh hag owr kynyav, ha dell hevelis, yth esons i ow neuvella, heb gwreydh, yn mor skeusek.  Nebes a-woeles dhodho, a- gledh, an fordh eth yn serth yn pans ha disomdhiskwedhes.

Pan dhewelis ev, Sam ha Pypyn re wrug tan da. 'Dowr!' a armas Pypyn. 'Ple'ma'n dowr?'

'Ny withav dowr y'm poketow.' yn medh Frodo.

'Ni a dybis ty dhe vones dh'y hwilas.' a leveris Pypyn, dell wrug ev restra an boes ha'n hanafow. 'Da via ty dhe vones lemmyn.'

'Ty, deus ynwedh,' a leveris Frodo, 'ha dri an botelow-dowr oll.' Yth esa gover a-woeles an vre. I a lenwis aga botelow ha'n galter vyghan dhe dhowrlamm byghan, le may koedhas an dowr nebes troeshys dres balek a ven loes. Oer o; hag i a byffyas dell wrussons i golghi aga fas ha dewdhorn.

Pan veu gorfennys hansel, hag i re dhasgolmsa aga sagh, wosa deg eur o, ha'n jydh a dhallathas dos ha bos splann ha toemm. I eth yn-nans an leder, ha treusi an gover yn le may hwrug ev sedhi yn-dann an fordh, hag yn-bann an nessa leder, hag yn-nans hag yn-bann skoedh arall a'n vreow; hag erbynn an termyn na, aga mantell, pallennow, dowr, boes ha dafar arall a hevelis bos begh poes.

 Kerdh an jydh na a vedha oberenn toemm ha skwithus dell hevelis. Byttegyns, wosa nebes mildiryow, an fordh a hedhis leska: hi a yskynnyas dhe wartha torrlann serth yn hyns syger ha dh'omma-dh'ena, ha hi a dhallathas mos yn-nans yn diwettha tro. A-dheragdha, i a welas an tiryow isella bryghys gans bonniow-gwydh byghan a deudhis dhe-ves y'n pellder yn niwl gorm a wydhek. Yth esens i ow mires a-dreus an Lostwydhdir war-tu ha'n Avon Brandiwayn. An fordh a wandras dhe-ves a-dheragdha haval orth tamm a gordenn.

'An fordh a bes bys vykken,' yn medh Pypyn; 'mes ny allav vy gul yndella heb powes. Prys da yw rag li.' Ev a esedhas war dorrlann ryb an fordh ha gweles dhe'n howldrevel dhe'n niwl ha dresto an Avon ha penn an Shayr may trigsa ev oll y vywnans. Sam a sevis rybdho. Y dhewlagas kylghek o igor yn efan - drefenn ev dhe weles a-dreus tiryow na wrug ev gweles kyns war-tu ha gorwel nowydh.

'A drig Elfow y'n koesow ma?' a wovynnas ev.

'Nevra ny wrug vy klywes yndella,' a leveris Pypyn. Frodo o taw. Yth esa ev ow lagatta dhe'n howldrevel a-hys an fordh, haval orth nevra ny's gwelsa ev kyns. Distowgh, ev a gowsas, yn klywadow mes haval orth kewsel orto y honan, ow leverel yn lent:


         An fordh a bes heb diwedh y'n bys

Diworth an daras may dhallathas hi.

         Ha pell war-rag an fordh res eth,

         Ha res yw dhymm sywya, mar kallav vy,

         Ow holya orti gans dewdroes skwith,

         Bys mettyo hi gans fordh a-vri,

         Yn le mayth omvet lies hyns ha kerdh.

         Ple'th av a wosa? Ny wonn vy.


'Henn yw haval dhe rimyans Bylbo koth,' yn medh Pypyn. 'Po, yw ev oberenn war y lergh dhisso jy? Nyns yw kennerthus yn tien.'

'Ny wonn,' a leveris Frodo. 'Hi a dheuth dhymm y'n pols na, haval my dh'y wul; mes martesen my re's klywsa nans yw termyn hir. Yn sur, hi a dhri dhe'm brys kovyow a Bylbo y'n diwettha blydhynyow, kyns ev dhe vones dhe-ves. Lieskweyth, ev a leveri na vos marnas unn Fordh; ha hi dhe vos haval dhe avon meur: gans fentenyow dhe bub gradh-daras, ha pub hyns dhe vos hy ragavon. "Negys peryllus yw, Frodo, mos yn-mes a'th taras a-rag," dell leveri ev. "Ty a wra kamm y'n Fordh, ha mar ny withydh maystri a'th tewdroes, ny wodhes an le may fes kemmerys dhedhi. A wodhydh homma dhe vos an keth hyns a vones dres Murkwud, ha mar y's gassi, hi a'th kemmerri dhe'n Menydh Morynysek po dhe dylleryow pella ha gweth?" Ev a leveri henna dhe'n hyns a-der daras a-rag Bag End, yn arbennik, wosa ev dhe wul kerdhes hir.'

'Wel, ny wra an fordh ow hemmeres dhe le vyth, dre hanter our dhe'n leha,' a leveris Pypyn, hag ev ow tisperthi y sagh. An re erell a sywyas yndella, ha gorra aga sagh erbynn an dorrlann, ha'ga dewarr y'n fordh. Wosa powes, i a dhybris li dha, hag ena moy a bowes.


Yth esa an howl ow talleth dos ha bos isel hag yth esa an golow dohajydh war an tir dell wrussons i mos yn-nans an vre. Dhe'n termyn na, ny wrussons i mettya gans den vyth arall war an fordh. Nyns o an fordh ma devnydhys lieskweyth, drefenn na vos gwiw rag kertow dre vras, ha nyns esa meur a dharomres dhe Lostwydhdir. I re gerdhsa arta dres po our po moy pan hedhis Sam pols, haval ev dhe woslowes. Yth esens i lemmyn war tir gwastas, ha'n fordh, wosa meur a wandrans, o ewn dres tir-gwels hag o bryghys gans gwydhennow hir, ragseveloryon kyns an koes a-rag.

'Y klywav po hoba po margh ow tos a-hys an fordh a-dhelerghon,' yn medh Sam.

I a viras war-dhelergh, mes treylyans an fordh a lettyas orta gweles pellder hir. 'A allsa bos henna Gandalf, orth agan holya?' a leveris Frodo; mes kettoeth ha'n ger, yth esa omglywes dhodho na vos honna an kas, ha distowgh yth esa mynnes dhodho kudha diworth gweles an marghek.

'Ny vern yn feur martesen,' ev a leveris yn tiharesek, 'mes y fia gwell genev na vos gwelys war an fordh - gans nagonan. Pur skwith ov vy orth tus a wra notya ha dadhla ow negys vy. Ha mars yw Gandalf,' ev a geworras, 'ni a yll ri dhodho marth byghan, rag gul drog-gras orto orth bos diwedhes. En mes a wel!'

An dhew erell a boenyas skav dhe gledh, yn kew vyghan orth pellder berr a'n fordh. Ena, i a worwedhas isel. Frodo a hokyas pols: yth esa po govynnuster po neb omglywans arall ow patalyas orth y vynnes dhe gudha. Son a garnow a dheuth nessa. A-dermyn berr ev a omdewlis yn arenebedh a wyls hir a-dryv gwydhenn a worskeusis orth an fordh. Ev a dhrehevis y benn ha gyki gans rach a-ugh gwreydhenn meur.

A dro dhe'n gornell a dheuth margh du. Nyns o hoba-hobyt, ev o margh a vraster leun; ha warnodho yth esa gour bras o gwargromm y'n diber dell hevelis. Ev o maylys yn mantell veur gans huk, may feu diskwedhys marnas y votasennow y'n diwwarthol ughel; y fas o skeusys ha mes a wel.

Pan wrug ev drehedhes le yn fordh yn-dann an wydhenn may hworwedhas Frodo an margh a hedhis. An marghek a esedhas stag, droppyas y benn, haval orth ev dhe woslowes. A-dhiworth a-ji dhe'n huk y teuth son, haval orth nebonan ow frikhwytha rag kavoes ethenn wann; an benn a dreylyas a dhiworth an eyl tu dhe du arall an fordh.

Own bos diskudhys, tromm ha heb skila, a synsas orth Frodo, hag ev a dybis yn kever y Vysow. Skant ny wrug ev bedha anella, mes yth esa hwans pur grev dhodho kyrghes an bysow a-dhiworth y boket. An debron o mar krev may hwrug y dhorn dalleth gwaya yn lent. Ev a omglywas bos res dhodho marnas y worra war y vys hag ev a vedha salow. Kusul Gandalf o gokki dell hevelis. Bylbo re dhevnydhsa an Bysow. 'Hag yth esov vy y'n Shayr hwath,' ev a dybis, dell wrug y dhorn tava orth an gadon may krogas ev. Dhe'n pols na an marghek a dhigammas ha kryghylli an raynyow. An margh a wrug kamm war-rag, kerdhes lent yn kynsa, hag ena dalleth goresek skav.

Frodo a gramyas dhe amal an fordh ha mires orth an marghek bys yn ev dhe vyghanhe y'n pellder. Nyns o ev sur, mes dell hevelis dhodho, an margh a dreylyas war-tu ha'n dheghow ha disomdhiskwedhes y'n wydh, kyns ev dhe vos mes a wel.

'Wel, my a dyb henna dhe vos pur goynt, ha nebes ankresyek yn hwir.' A omleveris Frodo, dell wrug ev kerdhes war-tu ha'y gowetha. Pypyn ha Sam re withas isel y'n wels ha ny wrussens i gweles travyth; Ytho, Frodo a dheskrifas an marghek ha'y fara koynt.

'Ny allav vy leverel praga, mes my a omglywas diogel ev dhe hwila, po blasa ragov; ynwedh yth en vy diogel bos hwans dhymm na vos kevys ganso. Nevra ny wrug vy po gweles po omglywes travyth a'y bar y'n Shayr kyns.'

'Pyth yw negys den-bras genen ni?' yn medh Pypyn 'Ha prag yth usi ev y'n rann ma an norvys?'

'Yma nebes gwer a-dro,' a leveris Frodo. 'Y'n Sothferdhynn yth esa ahwer gans tus-vras, dell glywav. Mes nevra ny wrug vy klywes yn kever travyth haval dhe'n marghek ma. Pyth yw an le may teuth ev, dell ombrederav?'

 'Gav dhymm,' a geworras Sam distowgh. 'My a woer an le may teuth ev. Yth yw diworth Hobytun a wra dos an marghek ma, marnas bos moy es onan. Ha my a woer a le mayth a ev.'

'Pyth? A leveris Frodo yn tynn, ow mires orto gans marth. 'Prag na wruss'ta leverel yndella kyns?'

'Ny wrug vy perthi kov bys yn nammnygen, syrr. Yndella yth o: pan wrug vy dehweles dh'agan toll de yn gorthugher gans an alhwedh, ow thas, ev a lever orthiv: "Dydh da Sam!" ev a lever. "My a dybis ty dhe vos gyllys gans Mstr Frodo y'n myttin ma. Yth esa den koynt ow hwila Mstr Bagyns a Bag End, hag ev a asas nans yw berrdermyn. My a wrug y dhanvonn dhe Bukelbury, kyn nag esa ev da genev. Dell hevel, drog o ganso yn hwir pan wrug vy leverel orto Mstr Bagyns dhe asa y dre yn fast. Sia orthiv, ev a wrug. Ev a wrug dhymm krena." Py par den o? my a leveris orth an Gafer. "Ny wonn," a lever ev; "mes nyns o ev hobyt. Ev o hir ha du, hag ev a warrgrommas dresov. Dhe'm brys vy, ev o onan a'n Werin Vras a-dhiworth tylleryow estrenyek. Ev a gowsas yn fordh goynt."

'Ny yllis vy gortos rag koslowes orth moy, syrr, drefenn hwi dhe wortos; ha ny wrug vy prederi meur yn y gever. Yma'n Gafer ow tos ha bos koth, ha moy es tamm dall, hag an jydh o ogas ha tewl, dell dybav, pan wrug dos an den ma yn-bann an Vre ha'y gavoes dhe benn agan Rew, owth anella an ayr. Yma govenek dhymm na wrug ev drog, syrr, na my.'

'Ny yllir blamya orth an Gafer,' yn medh Frodo. 'Yn hwir, my a'n goslowas ow keskewsel orth estrenn a hwilas orthiv dell hevelis, namnag yth vy ha govynn orto yn y gever. Yma edrek dhymm na wrug vy yndella, ha na wruss'ta leverel orthiv yn y gever kyns. Y fen warra dre'n kerdh.'

'Ytho, ny vo mell vyth ynter an marghek ma hag estrenn an Gafer,' a leveris Pypyn. 'Ni a asas Hobytun yn kevrinek lowr, ha ny wonn fatell alla ev agan sywya.'

'Yma'n mater a'n blasans, syrr,' yn-medh Sam. 'Ha'n Gafer a leveris ev dhe vos gwas du.'

'Yma edrek dhymm na wrug vy gortos Gandalf,' a isleveras Frodo. 'Mes henn a wrella dhe draow bos gweth.'

'A wodhes'ta po dismygi neppyth yn kever an marghek ma ytho?' a wovynnas Pypyn a glywsa an geryow isleverys.

'Ny wonn, ha gwell via genev na dhismygi,' yn-medh Frodo.

'Da lowr, Frodo! Ty a yll gwitha dha gevrin rag an termyn, mars yw da genes bos kevrinek. Pandr'a wren ni lemmyn? Y fia da genev vy tamm a voes ha diwes, mes my a dyb bos gwell ni dhe waya a-dhiworth omma. Dha glapp yn kever marghogyon ow plasa gans troenyow mes a wel re wrug dhymm bos prederus.'

'Ya, ni a vydh gwaya war-rag lemmyn,' a leveris Frodo; ''mes an fordh - erbynn an marghek na dhe dheweles, po ev dhe vos holys gans onan arall. Y tal dhyn gul pellder bras hedhyw. Yma Bukland mildiryow dhe-ves hwath.'


Skeusow an gwydh o hir ha kul war an gwels, dell wrussons i dalleth arta. Lemmyn i a withas aga hors orth pellder berr a-gledh diworth an fordh, hag i a withas mes a wel anedhi kemmys ha gallsons. Mes henn a dhelatyas orta; drefenn bos an gwels tew ha bonniek , hag an dor o ankompes, hag an gwydh a dhallathas dos warbarth ha gul goedhyli.

An howl re sedhsa a-dryv an breow dh'aga heyn, hag yth esa gorthugher ow nesa kyns i dhe dhehweles dhe'n fordh, dhe benn pellder leven hir may treussa hi warnodho yn ewn dre nebes mildiryow. Dhe'n le na, an fordh a blegyas a-gledh ha mos yn tiryow-isel Yeyl, ow medra orth Stokk; mes bownder eth a-dheghow diworti, ow kwandra dres koes a hen derow yn hyns dhe Wudol. 'Honn yw an fordh ragon ni,' a leveris Frodo.

Orth pellder berr a-dhiworth metva an fordhow, i a gavas hen gwydhenn gowrek: yn fyw o hi hwath, hag yth esa del dhe'n barrennow a skyllsa hi a-dro dhe'n kyfyon terrys a'y lithyow a goedhsa nans yw hirneth; mes kow o hi, hag y hyllir hy entra dre aswa meur dhe'n tu a-dal dhe'n fordh. An hobytow a greupyas a-ji, hag esedha war leur a dhel koth ha prenn pesek. I a bowesas ha dybri tamm a voes, ow keskewsel yn tawel ha goslowes termyn dhe dermyn.

Yth esa mo oll a-dro dhedha dell wrussons i kreupya dhe'n bownder arta. Yth esa gwyns an Howlsedhes ow hanasa y'n skorr. Yth esa del ow hwystra. Kyns pell, an fordh a dhallathas disliwya tamm ha tamm y'n mo. Sterenn a omdhiskwedhas a-ugh an gwydh y'n Howlsevel ow tewlhe a-dheragdha. I eth war-rag yn linenn a-dreus hag yn unn kamm warbarth, rag ughelhe aga cher. Wosa termyn berr, dell dheuth ha bos an ster splanna ha brassa aga niver, an omglywes a anes a's gasas, ha ny wrussons i goslowes rag son a garnow namoy. I a dhallathas hwyrni yn fedhel, dell wra hobytow, dell gerdhons i, yn arbennik pan wrussons i dos nes dhe dre nosweyth. Dhe'n brassa rann a hobytow, po kan-soper po kan-gweli yw, mes an hobytow ma a hwyrnis kan-kerdhes (kyn na vos heb kampoell a soper ha gweli, heb mar). Bylbo Bagyns re wrug an geryow dhe don o mar goth ha'n breow, ha'y dyski dhe Frodo dell wrussons i kerdhes yn bowderyow nans an Dowr ha kewsel yn kever Aneth.


War an oeles, tan yw rudh,

Yn-dann an to, an gweli yw;

Mes agan troes, nyns yns i skwith,

Hwath, 'dro dhe'n korn 'th omvettyn ni

Po gwydhenn tromm, po men a sev

Re's gwelas mann, ma's ni, hepken.

Gwydh ha bleuj ha del ha gwels,

Treusyn pell! Treusyn pell!

Bre ha dowr yn-dann ebron

Treusyn skon! Treusyn skon!


A-dro dhe'n korn, ow kortos hwath  

Fordh flamm-nowydh, yet ankoth.

Ha ni a's treus hedhyw, dresta,

A vorrow, y tyffyn y'n fordh ma,

Ha sywya hynsow kudhys kyns

War-tu ha'n loer po howl, dell yns.

Aval, spern, eyrin, know,

Gas y'n mo! Gas y'n mo!

Tewes, men, ha pans ha poll,

Farwel oll! Farwel oll!


Tre a-dryv, an nor ow tos,  

Ha hynsow pals dh'agan dewdroes.

Dhe amal nos, dre skeusow tewl,

Bys yn ebron sterennek yw.

Mes nor a-dryv, a-rag yw tre,

Dh'agan gweli, lemmyn en.

        Niwl ha kommol, skeus ha mo,

        Gyllys re bo! Gyllys re bo!

        Tan ha golow, es ha koen,

        Ha gweli toemm! Ha gweli toemm!


  An gan a worfennas. 'Ha gweli lemmyn! Ha gweli lemmyn!' a ganas Pypyn yn lev ughel.

 'Shhhh!' a leveris Frodo. 'My a glyw karnow arta dell dybav.'

 I a hedhis distowgh ha sevel mar daw ha skeusow-gwydh, ow koslowes. Yth esa son a garnow y'n bownder a-dhelergha, dhe bellder hir mes yth esens i ow tos yn lent hag yn kler gans an gwyns. Skon ha kosel, i a fistenas yn-mes an hyns, ha poenya y'n skeus downna yn-dann an derow.

 'Na en re bell!' yn medh Frodo. 'Ny vynnav bos gwelys, mes y fynnav gweles mar pe henna Marghek Du arall.'

 'Da lowr' a leveris Pypyn. 'Mes perth kov a'n frikhwythans!'

 An karnow a dheuth nessa. Nyns esa termyn lowr dhedha kavoes kudhva marnas an tewlder ollgemmyn yn-dann an gwydh; Sam ha Pypyn a blattyas a dryv gwydhenn vras ha Frodo a greupyas nebes lathow war-tu ha'n bownder. Ev a allsa y weles, loes ha disliw, linenn a wolow ow tisliwya dres an koes. A-ughto, yth esa an ster, ow lenwel an ebron wodewl, mes heb loer vyth.

 Son a garnow a hedhis. Dell viras Frodo, ev a welas neppyth tewl a dremenas a-dreus aswa splanna ynter diw wydhenn, ha hedhi. Y semlant o haval dhe skeus du a vargh hembrenkys gans skeus byghanna. An skeus du a sevis nes dhe'n le may hwrussens i gasa an hyns, ha leska diworth unn du dh'y gila. Frodo a dybis ev dhe glywes son goverek. An skeus a omblegyas dhe'n leur ha dalleth kramya war-tu hag ev.

  Unnweyth arta, ewl dhe slynkya an bysow dh'y vys a livas a-dreus Frodo; mes lemmyn an omglywans o kreffa es kyns. Mar krev may tallathas y dhorn palvala yn y boket kyns ev dhe aswonn an pyth a wrug ev. Mes dhe'n pols na, y teuth son haval dhe gan ha hwarth kemmyskys. Levow kler a ughelhas ha koedha y'n ayr sterenowys. An skeus du a ewnhas ha kildenna. Ev a gramblas war an margh skeusek, ha dell hevelis, disomdhiskwedha a-dreus an bownder y'n tewlder dhe'n tu arall. Yth anellas Frodo arta.

 'Elfow!' a dhyenas Sam yn hwystrenn greg. 'Elfow syrr!' Ev a dardhsa diworth an gwydh ha poenya war-tu ha'n levow, mar ny wrussens i y gildenna.

 'Ya, Elfow yw,' a leveris Frodo. 'Y hyllir metya gansa treweythyow y'n Lostwydhdir. Ny drigons i y'n Shayr, mes i a wandra ynni yn Gwenton ha Kynyav, mes a'ga thiryow aga honan pell dres an Breow Tour. Yth ov vy grasek i dhe wul yndella! Ny wrussowgh hwi y weles, mes an Marghek-Du na a hedhis omma poran, hag yth esa ev ow kramya troha ni pan dhallathas an gan. Kettell glywas ev an levow, ev a slynkyas dhe-ves.'

 'Ha'n Elfow!' a leveris Sam, re yntanys o ev dhe brederi yn kever an marghek. 'A ny yllyn ni mos ha'ga gweles?'

 'Goslowewgh! Ymons i ow tos troha ni,' yn-medh Frodo. 'Nyns yw res moy es gortos.'


 An kenys a dheuth ha bos nessa. Unn lev kler a sevis a-ugh an re erell. Yth esa ev ow kana yn taves teg an Elfow mayth aswonnis Frodo marnas tamm anedhi, ha'n re erell a aswonnis travyth. Mes an son, ow kemmyska gans an melodi, a omfurvyas yn geryow y'ga thybyansow dell hevelis, geryow na wrussons i konvedhes marnas yn rann. Honn o an gan dell wrug Frodo hy glywes:


  Erghwynn! Erghwynn! Arloedhes gler!

   Myghternes dres moryow a'n West!

  A, golow dhyn a wandra der

    an bys, yn mysk an gwydh gwiys!


  Gylthoniel! A Elbereth!

   Kler dha dhewlagas, splann dha hwyth!

  Erghwynn! Erghwynn! Y kenyn dell

   eson ni dres an Mor, yn pell.


  A, ster, y'n Blydhen Heb Howl Mann

   Gans dorn ow splanna, gensi hesys,

  Yn parkow gwynsek, kler ha splann

   Y hwelyn vleujyow, arghans hwythys!


   A, Elbereth, Gylthoniel!

   Ni a borth kov, ni a wel

  Diworth tir pell yn-dann an gwydh,

   Dha stersplann, war Moryow West, splennydh.


 An gan a worfennas. 'An re ma yw Elfow Ughel! I a gowsas hanow Elbereth!' a leveris Frodo gans marth. 'Boghes a'n tekka gwerin na yw gwelys y'n Shayr. Nyns eus meur anedha gesys lemmyn yn Dor Kres, dhe howldrevel a'n Mor Meur. Henn yw chons koynt yn hwir!'

 An hobytow a esedhas y'n skeusow ryb an hyns. Kyns pell, an Elfow a dheuth a-hys an bownder war-tu ha'n nans. I a dremenas yn lent, hag an hobytow a allsa gweles stersplann ow tewynna war aga hols hag y'ga dewlagas. Nyns esa lugarn vyth dhedha, mes dell gerdhsons i, golow a isterlentri, haval orth golow an loer a-ugh an breow kyns hi dhe sevel, a goedhas a-dro dh'aga dewdroes dell hevelis. Taw ens i lemmyn, ha dell dremenas an diwettha Elf, ev a dreylyas ha mires war-tu ha'n hobytow ha hwartha.

 'Hayl, Frodo!' ev a grias. 'Yth esos'ta a-les yn tiwethes. Po osta kellys martesen?' Ena, ev a elwis dhe'n re erell, hag an bagas oll a hedhis ha kuntelles a-dro.

 'Henn yw marthus yn hwir!' i a leveris. 'Tri hobyt yn koes nosweyth! Ny wrussen ni gweles tra a'n par ma a-dhia Bylbo dhe asa. Pyth yw an styr?'

 'Y styr, tus deg,' yn-medh Frodo, 'yw sempel: dell hevel, yth eson ni ow mos yn keth hyns ha hwi. My a gar kerdhes yn-dann an ster. Mes y fia da genev dha geskowethyans.'

 'Mes nyns yw res dhyn a geskowethyans arall, ha hobytow yw pur andhidheurek,' i a hwarthas, 'Ha fatell wodhes ni dhe vones yn keth hyns ha hwi, rag na wodhes an le mayth ons?'

 'Ha fatell aswonnowgh hwi ow hanow?' a worthybis Frodo.

 'Ni a woer traow pals,' i a leveris. 'Ni re'th welas lieskweyth gans Bylbo, kyn na'gan wylli jy.'

 'Piw owgh hwi, ha piw yw dha arloedh?' a wovynnas Frodo.

 'Gyldor ov vy,' a worthybis aga gwalader, an Elf a a haylyas orto kynsa. 'Gyldor Ynglorion a'n Henji Fynrod. Divresow on ni, ha brassa rann aga thus re asas nans yw hirneth, ha ny wren ni marnas delatya omma pols, kyns dasweles dres an Mor Meur. Mes nebes agan neskerens a drig hwath yn kosel yn Ryvendell. Kows Frodo, lavar dhyn an pyth a wrewgh. Rag ni a wel bos skeus a own warnas,'

 'A Dus Fur!' a woderras Pypyn yn ter. 'Lavar dhyn yn kever an Varghogyon-Dhu!'

 'Marghogyon-Dhu?' a lavarsons i gans lev isel. 'Prag y hwovynnydh yn kever Marghogyon-Dhu!?'

 'Drefenn dew Varghek-Du dhe dreusi dreson hedhyw, po onan re wrug yndella diwweyth,' yn-medh Pypyn; 'nans yw marnas pols berr, ev a slynkyas dhe-ves dell wrussowgh hwi dos nes.'

 Ny wrug an Elfow gorthybi a-dhesempis, mes i a geskewsis yn fedhel y'ga thaves aga honan. Wosa pols, Gyldor a dreylyas war-tu ha'n hobytow. 'Ny vynnyn ni kewsel yn kever henna omma,' ev a leveris. 'Ni a dyb bos gwell hwi dhe dhos genen ni lemmyn. Nyns yw herwydh agan usadow, mes rag an termyn ma ni a vynn agas kemmeres y'gan fordh ni, ha hwi a vydh triga genen haneth, mar mynnydh.'

 'A Werin Deg! Henn yw chons da dres ow govenek,' a leveris Pypyn. Sam o tawesek dre varth. 'My a wra gras orthis yn hwir Gyldor Ynglorien,' yn-medh Frodo, owth omblegya. 'Elen sila lumenn' omentielvo, sterenn a splann war our agan omvetyans.' ev a geworras yn taves an Elfow-Ughel.

 'Bedhewgh war, kowetha!' a grias Gyldor, ow hwartha. 'Na lever kevrinyow! Ottomma skoler y'n Hendaves. Bylbo o mester da. Hayl Koweth-Elf!' ev a leveris, owth omblegya orth Frodo. 'Deus lemmyn gans dha gowetha hag omjunya gans agan bagas! Gwell via hwi dhe gerdhes y'gan mysk, rag na sowdhannowgh. Hwi a vo skwith kyns ni dhe hedhi.

 'Praga? Ple'th esowgh hwi ow mos?' a wovynnas Frodo.

 'Haneth, ni a dhe'n koes dhe'n vre a-ugh Wudol. Nebes mildiryow yw, mes hwi a'gas bydh powes dh'y benn, hag y fydh berrhe dha fordh a-vorrow.'

 Lemmyn, i a gerdhas yn taw arta, ha tremena haval orth skeusow ha golowys godewl: drefenn Elfow (moy es hobytow) dhe alloes kerdhes heb tros vyth pan vynnons i. Skon, Pypyn a dhallathas omglywes y vos koskek, hag ev a drebuchyas po unnweyth po diwweyth; mes dhe bub tro, Elf hir rybdho a ysytynnas y vregh ha'y sawya diworth koedh. Sam a gerdhas ryb Frodo, haval ev dhe vos yn hunros, golok dh'y fas hanter a own, hanter a lowena varthys.


 An koes ryb an hyns a dheuth ha bos tewwa; an gwydh o yowynkka ha brassa; dell wrug mos an bownder isella, ow mos yn-nans yn kris an breow, yth esa lies perthi a gollwydh dhe'n lederow a sevis dhe'n dhew du. Wor'tiwedh, an Elfow a dreylyas a-denewen diworth an hyns. Yth esa lannergh gwyrdh hir, ogas ha mes a wel dres an goedhyli a-dhyghow; hag i a'n sywyas dell wrug ev mos yn-bann an lederow gwydhek dhe wartha skoedh an breow a ystynnas y'n tiryow isella nans an avon. Distowgh, i a dheuth mes a skeusennow an gwydh, hag a-ragon yth esa aswa efan a wels, loes yn-dann ebron an nos. Dhe dri thu, an koes a's kyrghynnas; mes dhe'n howldrevel, an dor a goedhas yn teserth, hag yth esa pennow an gwydh ow tevi dhe-woeles an leder, yn-dann aga dewdroes. Dresta, an tiryow isel a ystynnas godewl ha gwastas yn-dann an ster. Nessa, nebes golowys a derlentris yn treveglos Wudol.

 An Elfow a esedhas war an gwels ha keskewsel gans lev medhel; dell hevelis, ny wrussons i attendya orth an hobytow namoy. Frodo ha'y gowetha a omvaylyas yn mantelli ha pallennow, ha hunyegyans a goedhas warnedha yn lent. Nos a besyas, ha'n golowys y'n nans a dhifudhas. Pypyn a goedhas yn kosk, knegh gwyrdh y bluvek.

 Ughel y'n ebron, dhe'n howldrevel, Remirath, an Roes Sterennek a omdhiskwedhas, hag yn lent, a-ugh an niwlow, Borgyl rudh a sevis, owth isplanna haval dhe jowel a dan. Ena gans neb gwayans a'n ayr, an niwl o skuberyas dhe-ves haval dhe gudhlenn, hag ena Kledhevor an Ebron, Menelvagor gans y grogys ow splanna, a yskynyas dres kammek an norvys. An Elfow oll a dardhas yn unn kana. Distowgh yn-dann an gwydh, tan a lammas yn fyw gans golow rudh.

 'Dewgh!' an Elfow a elwis dhe'n hobytow. 'Dewgh! Lemmyn yw an termyn rag keskows ha heudh!'

 Pypyn a esedhas yn ewn ha rutya y dhewlagas. Ev a dhegrenas. 'Yma tan y'n hel ha boes rag gwestoryon nownek,' yn-medh Elf a sevis a-ragdho.

 Dhe benn a-dhyghowbarth an lasenn, yth esa aswa y'n gwydh, ha'n leur gwyrdh a besyas yn an koes, ev a wrug spas efan haval dhe hel, gans to a skorrow-gwydh. Aga horfow meur eth, haval dhe beulvenyow, a-hys an dhew du. Y'n mysk, yth esa tan-pren ow tewi, hag orth an peulvenyow, yth esa lugern gans golow a arghans hag owr ow leski yn fyrv. An Elfow a esedhas a-dro dhe'n tan po war an gwels po war klylghow heskennys a gorfow-gwydh koth. Nebes anedha a gerdhas a-dro gans hanafow, ow tiveri diwosow; re erell a dhros boes war po platyow po skalys bernys ughel.

 'Henn yw boes pith,' i a leveris dhe'n hobytow; 'drefenn ni dhe wodriga y'n koeswyrdh, pell diworth aga helyow. Mar powgh hwi gwestoryon dh'aga thre, ni a vynn agas dyghtya gwell.'

 'Dell hevel dhymmo, da lowr yw rag kevywi-pennbloedh,' yn-medh Frodo.

 A-wosa, ny kovhas Pypyn marnas boghes yn kever po boes po diwes, drefenn y vrys dhe vos lenwys gans golow war an fasow-elf, ha son a levow, mar dhivers ha teg hag ev dhe omglywes y vos yn hunros-difun. Mes ev a govhas bos bara, gwell es sawer teg torth-vara wynn dhe dhen ow famya; ha froeth mar hweg ha morennow-gwyls ha sugnekka es froeth megys yn lowarth; ev a waghas hanafas a dhiwes dentethyel, mar woyeyn ha fenten gler, mar owrek ha dohajydh yn hav.

 Nervra ny allsa Sam deskrifa yn geryow, na wul skeusenn yn kler yn y vrys, an pyth a omglywas ha tybi ev dhe'n nos na, kyn triga hi yn y gov avel hwarvos a'n brassa yn y vywnans. An gwella lavar a ylli ev gul o: 'Wel syrr, mar kallen vy tevi avallow haval dhe henna, yth omhanwen lowarther. Mes an kenys eth dhe'm kolonn, ty a gonvedh.'

 Frodo a esedhas, ow tybri, owth eva, ow keskewsel yn lowen; mes an geryow a veu kewsys o an poesekka dra dh'y vrys. Ev a wodhya nebes a'n taves-elf hag ev a woslowas yn ter. Termyn dhe dermyn ev a gowsas orth an re a dhyghtyas orto ha grassa dhedha yn aga thaves aga honan. I a vinhwarthas orto ha leverel yn unn hwartha: 'Ottomma jowel yn mysk hobytow!'

 Wosa pols, Pypyn a goedhas yn kosk, hag ev a veu drehevys ha kemmerys dhe-ves dhe gel yn-dann an gwydh; ena, ev a veu gorrys war gweli medhel hag ev a goskas dhe-ves remenant an nos. Sam a naghas gasa y vester. Pan veu Pypyn gyllys, ev a dheuth ha krullya orth dewdroes Frodo, an le may hwrug ev penn-droppya ha degea y dhewlagas. Frodo a besyas difun dre dermyn hir, ow keskewsel gans Gyldor.



 I a gewsas yn kever lies traow, koth ha nowydh, ha Frodo a wovynnas meur orth Gyldor yn kever hwarvosow y'n norvys efan mes an Shayr. An nowodhow o trist ha prederus dre-vras: tewlder ow kuntelles, breselyow a Dus ha fo an Elfow. Wor'tiwedh Frodo a wovynnas an govynn o nessa dh'y golonn:

 'Lavar orthiv Gyldor, a wruss'ta gweles Bylbo a-dhia ev dh'agan gasa?'

 Gyldor a vinhwarthas. 'Ya,' ev a worthybis. 'Diwweyth. Ev a leveris farwel dhyn dhe'n le ma yn poran. Mes my a'n welas arta, yn le pell diworth omma.' Ny lavarsa ev moy yn kever Bylbo, ha Frodo a dheuth ha bos taw.

 'Ny wovynnydh po leverel meur yn dha gever dha honan, Frodo,' yn-medh Gyldor. 'Mes seulabrys my a woer nebes, hag y hallav vy redya moy y'th fas hag y'n dybyans a-dryv dha wovynnow. Yth esos'ta ow kasa an Shayr, mes yma dout dhis ty dhe gavoes an dra a hwilydh, po kowlwul an pyth a vynnydh, po dehweles bykken. A nyns yw henna gwir?'

 'Yw,' a leveris Frodo; 'mes my a dybis ow dibarth dhe vos kevrin, godhvedhys marnas gans Gandalf ha'm Sam lel.' Ev a viras orth Sam esa ow renki yn fedhel.

 'Ny vydh an kevrin drehedhes dhe'n Eskar dreson ni,' yn-medh Gyldor.

 'An Eskar?' a leveris Frodo. 'Ty a woer an skila my dhe asa an Shayr ytho.'

 'Ny wonn an skila an Eskar dhe'th helghya,' a worthybis Gyldor; 'mes my a omglyw y hwra ev yndella - koynt yn hwir dell yw dhymmo. Ha my a wra gwarnyans dhis bos danjer a-ragos, hag a-dryvos ha dhe'n dhew du.'

 'Ty a gampoell orth an varghogyon. Yth esa own dhymm i dhe vos gwesyon an Eskar. Pyth yns i?'

 'A ny wrug leverel Gandalf travyth?'

 'Travyth yn kever kroaduryon an par na.'

 'Y'n kas na, ny vynnav vy leverel moy - marnas browagh dhe hedhi dha vyaj. Dell hevel dhymmo, ty a dhallathas a-dermyn berr, mars os ta a-dermyn yn hwir. Res yw dhis fistena lemmyn, na wort, na dreyl war-dhelergh; drefenn na vos an Shayr difresyans dhis namoy.'

 'Ny allav vy tybi kedhlow browaghekka es dha idyansow ha gwarnyansow,' yn medh Frodo. 'My a wodhya bos danjer a-rag, heb mar; mes ny wrug vy gwaytya metya orto y'gan Shayr agan honan. A ny yll hobyt kerdhes diworth an Dowr dhe'n Avon yn hebask?'

 'Mes nyns yw hi dha Shayr dha honan,' yn-medh Gyldor. Tus erell a driga omma kyns hobytow; ha re erell a vynn triga omma pan vo gyllys hobytow. Yma'n norvys efan oll a dro-dhis: hwi a yll gul ke a-dro dhewgh, mes ny yllowgh hwi y witha yn-mes bys vykken.'

 'My a woer - mes dell hevelis dhymmo, an Shayr o le salow hag aswonnys pup-prys. Pandr'a allav vy gul lemmyn? Ow thowlenn o gasa an Shayr yn kevrinek, ha vyajya dhe Ryvendel; mes lemmyn ow hammow yw sywys kyns my dhe dhrehedhes dhe Bukland.'

 'My a dyb y vos tybyans da ty dhe holya orth an dowlenn na,' a leveris Gyldor. 'Ny dybav an fordh dhe vos re gales rag dha golonn. Mes, mars eus hwans dhis kusul klerra, res yw govynn orth Gandalf. Ny wonn vy skila a'th fo, ha rakhenna, ny wonn an fordh mayth omsettyo orthis dha helghoryon. Gandalf a woer an traow ma heb mar. A vynnydh jy y weles kyns ty dhe asa an Shayr?'

 'Yma govenek dhymm yndella. Mes henn yw neppyth arall a wra dhymm bos prederus. My re wortas Gandalf dre lies dydhyow. Ev a leveris ev dhe dhos dhe Hobytun erbynn nans yw diw nos, dhe'n diwettha termyn; mes nevra ny wrug ev omdhiskwedhes. Lemmyn, yth esov vy owth ombrederi yn kever an pyth re hwarva. A via gwell my dh'y wortos?'

 Gyldor o taw pols hir. 'Nyns yw an nowodhow ma da genev,' ev a leveris wostiwedh. 'Nyns yw koel dha bos Gandalf diwedhes. Mes, dell leverir: Na vell orth negys pystroryon, drefenn aga bos kompleth hag i wra serri yn skon. An dewis yw dhisso: po mos po gortos.'

 'Hag ynwedh y leverir,' a worthybis Frodo: 'Nag a dhe'n Elfow rag kusul, drefenn i dhe leverel ha na ha ya.'

 'Ywa yn hwir?' a hwarthas Gyldor. 'Ny re Elfow kusul gans taves rydh marnas boghes, drefenn bos kusul ro peryllus, diworth nebonan keffrys ha diworth an re fur dhe'n re fur, ha pub fordh a ella war-tu ha penn drog. Mes pyth eus yn dha gever jy? Ny wruss'ta leverel puptra orthiv yn dha gever; hag yn kas ma, fatell allav vy gul dewis gwell es ty? Mes, mar mynnydh orthiv kusul, my a vynn hy ri a-barth kowethter. My a dyb bos res dhis mos lemmyn, distowgh, heb ardak; ha mar ny dheu Gandalf kyns ty dhe dhalleth, my a gusul henna ynwedh: na ge dha honan. Kemmer neb kowetha a yllydh trestya ynna hag yw bolonjedhek. Lemmyn, y tal dhis bos synsys orthiv, drefenn na rov an kusul ma yn lowen. Yma dhe Elfow lavuryow hag ahwer aga honan, ha ny vern dhedha hwarvosow a-dro dhe hobytow, po neb kroadur arall war an norvys. Agan fordhow a dreus gansa yn nammenowgh, po dre jons po dre skila. Y'n omvetyans ma y fo moy es chons; mes nyns yw an skila kler dhymmo, hag yma own dhymm leverel re.'

 'Synsys ov vy yn hwir,' yn-medh Frodo; 'mes my a vynn ty dhe igeri orthiv yn kows sempel yn kever an Varghogyon-Dhu; pyth yns i? Mar tegemmerav dha gusul, ny wylliv Gandalf dre dermyn hir, hag y fia da genev godhvos gis an danjer a helgh orthiv.'

 'A nyns yw lowr dhe wodhvos i dhe vos gwesyon an Eskar?' a wovynnas Gyldor. 'Poen a-dhiworta! Kows geryow vyth dhedha! I yw marwel. Na wovynn moy diworthiv! Mes yma own dhe'm kolonn, kyns oll dhe vos gorfennys, ty, Frodo mab Drogo dhe wodhvos moy yn kever an draow euthek ma es Gyldor Ynglorien. Re bi gwithys gans Elbereth!'

 'Mes ple'th allav vy kavoes kolonn?' a wovynnas Frodo. 'Henn yw an pyth yw res dhymm dres oll.'

 'Kolonn yw kevys yn leow anwirhaval,' a leveris Gyldor. 'Gwith govenek! Kosk lemmyn! Y'n myttin ni a vydh gyllys diworth omma; mes ni a vynn danvonn messajys dres an tiryow. An Bagasow ow Kwandra a vydh godhvos a'th kerdh, ha'n re gans nerth a-barth mas a vydh goelyas. My a'th henow Koweth-Elf; re splanno ster war benn dha fordh! Boghes ny wrussyn ni kavoes delit a'n par ma gans estrenyon, ha teg yw dhe glywes geryow an Hendaves diworth diwweus gwandrysi y'n norvys.'

 Frodo a omglywas kosk ow koedha warnodho dell wrug Gyldor gorfenna kewsel. 'My a vynn koska lemmyn,' ev a leveris; ha'n Elf a'n hembronkas dhe gel ryb Pypyn. Ev a omdewlis war an gweli ha koedha distowgh yn kosk heb hunros.



4. Skochfordh Dhe Skavellow-Kroenek



Dhe'n nessa myttin, Frodo a dhifunas yn unn diskwitha. Yth esa ev ow korwedha yn kel gwrys gans gwydhenn ow pywa, gwiys y skorrennow ha gwargromm dhe'n leur; y weli a veu gwrys a wels ha reden, down, medhel gans fler hweg. Yth esa an howl ow splanna dres an del ow ternija dhe'n wydhenn, hag o gwyrdh hwath. Ev a lammas yn-bann ha mos yn-mes y'n lannergh.

Yth esa Sam, owth esedha war an gwels nes dhe amal an koes. Yth esa Pypyn ow sevel ha studhya an ebron ha'n gewer. Nyns esa gesyon vyth a'n Elfow.

'I re asas froeth ha diwes ragon, ha bara,' yn-medh Pypyn. 'Deus, deber hansel. Namnag yw blas an bara mar dha ha dell o nyhewer. Ny vynnis vy gasa travyth ragos, mes Sam a doras yndella.'

Frodo a esedhas ryb Sam ha dalleth dybri. 'Fatell yw an dowlenn rag hedhyw?' a wovynnas Pypyn.

'Kerdhes  dhe Bukelberi mar skon ha gyllyn,' a worthybis Frodo, hag ev a dhaswelas y attendyans orth y voes.

'A dybydh ni dhe weles an Varghogyon na?' a wovynnas Pypyn gans cher da. Yn dann howl an myttin, ny wrug an dybyans gweles bagas leun anedha heveli bos ownek dhodho.

'Ya, martesen,' a leveris Frodo,  nyns o an kovheans da ganso. 'Mes yma govenek dhymm ni dhe dreusi an avon heb i dh'agan gweles.'

'A wruss'ta kavoes neb derivadow y'ga hever diworth Gyldor?'  

'Ny wrug ev leverel meur - marnas gidyansow ha gidyansow-rim', yn-medh Frodo yn kavanskeusi.

'A wruss'ta govynn yn kever an frikhwythans?'

'Ny wrussyn ni y dhadhla,' a leveris Frodo, leun y anow.

' Y tylis dhis gul yndella. Sur ov vy henna dhe vos pur boesek.'

'Yn kas na, y skonsa Gyldor dh'y styrya, sur ov vy,' yn-medh Frodo yn tynn. 'Ha lemmyn, gas vy dhe dhybri pols! Ny vynnav gorthybi kevres a wovynnow dre hansel. Y fynnav tybi!'

'Dar!' a leveris Pypyn. 'Dre hansel?' Ev a gerdhas dhe-ves war-tu ha amal an lasenn.

Ny wrug an myttin splann - splann yn traytus dell dybis ev - divroa own bos helghys diworth y vrys; hag ev a ombrederis a-dro dhe eryow Gyldor. Lev digeudh Pypyn a dheuth dres an lasenn. Yth esa ev ow poenya war an gwels gwyrdh ha kana.

'Na! Ny allsen vy gul yndella!' ev a omleveris. 'Unn dra yth yw; kavoes ow howetha yowynk yn kerdhes a-dreus an Shayr bys yn ni dhe vos nownek ha skwith, ha boes ha gweli dhe vos hweg. Aga havoes yn tivroedh, yn tyller ma na vo kur rag nown ha skwithter yw unn dra arall yn tien - kyn fo mynnes dhedha dos. An eretons yw dhymmo hepken. Ny dybav bos gwiw kemmeres Sam kekeffrys.' Ev a viras orth Sam ha diskudha Sam dhe vires orto ev.

'Wel Sam,' a leveris ev. 'Pandr'a dybydh? Y fynnav vy gasa an Shayr mar skon ha gallav - yn hwir, my re galeshas ow brys, ha ny vynnav vy gortos kemmys hag unn jydh dhe Krykholow, mar kallav vy gul ken.'

'Pur dha syrr!'

'A vynnydh dos genev hwath?'

'Mynnav.'

'Y fydh pur beryllus, Sam. Pur beryllus yw seulabrys. Gwirhaval yw na dhehwylyn.'

'Mar ny dhehwylli, ny vydhav vy gul yndella, henn yw sur,' yn-medh Sam. 'Na'n gas! i a leveris orthiv. Gas e! My a leveris. Nevra ny vynnav. My a vynn mos ganso mar krambel ev dhe'n Loer; ha mars assayo neb a'n Varghogoyn Dhu na dh'y hedhi, res vydh dhedha dos erbynn Sam Gamji, dell leveris vy. I a hwarthas.'

'Piw yns ynsi, ha pyth yw styr a'th gows?'

'An Elfow, syrr. Ni a wrug kewsel nyhewer; hag i a wodhva ty dhe dhos dhe-ves, ytho, ny welis vy skila dh'y nagha. Tus splann, Elfow, syrr! Marthus!'

'Yns,' yn-medh Frodo. 'Yns i da genes hwath, wosa gwel nessa?'

'Ymons i a-ugh ow thybyansow, dell leverir,' a worthybis Sam yn lent. 'Ny  vern an pyth a dhybav yn aga hever. I yw pur dhihaval diworth ow gwaytyans - pur goth ha yowynk, pur dhigeudh ha trist, dell hevel.'

Frodo a viras orth Sam yn unn amovya, namna waytyas ev gweles neb arwoedh gweladow a'n chanj koynt re hwarvia ynno. Nyns o henna lev a'n keth Sam a dybis ev dh'y aswonn. Yth o semlant an Sam Gamji aswonnys, owth esedha rybdho, marnas y fas dhe vos prederus yn anusadow.

'Eus hwans dhis gasa an Shayr lemmyn - wosa dha vynnas dh'aga gweles dhe vos kewerys?' a wovynnas ev.

'Ya, syrr. Ny wonn fatell dh'y leverel, mes wosa nyhewer, my a omglyw dihaval. My a wel war-rag, dell hevel, yn neb maner. My a woer ni dhe gerdhes fordh pur hir, yn tewlder; mes my a woer na allav vy treylya dhe-ves. Nyns yw ow hwans, lemmyn, dhe weles Elfow, na dhragones, na venydhyow - ny woer yn hwir an pyth a vynnav: mes yma res dhymm gul neppyth kyns an diwedh, hag yma ev a-ragov, nyns usi ev y'n Shayr. Y tal dhymm dh'y wul, syrr, a gonvedhydh?'

'Ny gonvedhav yn tien. Mes my a gonvedh Gandalf dhe dhewis koweth da ragov. Surhes ov vy. Ni a vydh mos warbarth.'

Frodo a worfennas y hansel yn taw. Ev a sevis yn-bann, mires dres an tir a-rag ha gelwel orth Pypyn.

'Osta parys dhe dhalleth?' a leveris ev dell nesas Pypyn. 'Res yw dhyn mos distowgh. Ni a goskas bys yn eur diwedhes; hag yma meur a vildiryow hwath.'

'Yth o ty a goskas bys yn eur diwedhes dell leverydh,' yn-medh Pypyn. Yth en evy difun nans yw hirneth; hag yth eson ni ow kortos marnas ty dhe worfenna dybri ha tybi.'

'My re worfennas an dhew lemmyn. Hag y fynnav vy medra orth Kowbal Bukelberi mar skon ha gallav. Ny vynnav vy mos dre hyns anewn, ha dehweles dhe'n fordh a esyn ni nyhewer: Y fynnav vy mos yn ewn a-dreus an powdir diworth omma.'

'Ty  a vydh nija ytho,' a leveris Pypyn. 'Ny yllydh mos yn ewn a-droes yn neb tyller vytholl y'n tir ma.'

'Ni a yll gul hyns ewnna es an fordh,' a worthybis Frodo. 'Yma'n kowbal dhe'n est diworth Wudol; mes an fordh-gales a wra gwarr a-gledh - y hyllydh gweles nebes anedhi hons, war-gledh. Ev a a-dro dhe benn a-gledh an Marish rag junnya gans an kons diworth an Pons a-ugh dhe Stokk. Mes henn yw mildiryow mes a'gan fordh. Ni a allsa removya kwarter a'n pellder dre wul hyns ewn troha'n kowbal diworth an le may sevyn.'

'Skochfordhow a wra lettyansow hir,' a dhadhlas Pypyn. 'An powdir a-dro dhe omma yw garow, hag yma keunegennow ha kaletteryow a lies eghenn y'n Marish - my a woer an pow y'n ranndir ma. Ha mars osta prederus yn kever Marghogyon Dhu, ny dybav bos gweth dhe vetya gansa war fordh es yn po koes po park.'

'Kalessa yw dhe gavoes tus yn parkow ha koesow,' a worthybis Frodo. 'Ha tus a dyb ni dhe vos war an fordh a vynn agan helghya war an fordh yn le mes anedhi.'

'Da lowr!' yn-medh Pypyn. 'Y fynnav vy dha sywya yn pub keungenn ha kleudh. Mes kales yw! Y fynnis vy treusi an Perch Owrek dhe Stokk kyns howlsedhes. An gwella korev y'n Estferdhynn, po yndella seulabrys: termyn hir yw a-dhia my dh'y vlasa.'

'An dewis yw gwrys!' a leveris Frodo. 'Skochfordhow a wra lettyansow, mes tavernyow a wra lettyansow hirra. Res yw dhyn dha witha dhe-ves a'n Perch Owrek awos neb tra. Res yw dhyn drehedhes Bukelberi kyns nos. Pandr'a dybydh Sam?'

'My a vynn sywya orthis jy Mstr Frodo,' a leveris Sam (yn despit dhe breder privedh hag edrek yn kever an gwella korev y'n Estferdhynn).

'Mars yw res dhyn lavurya dre geunegennow ha spedhas, en lemmyn!' yn-medh Pypyn.



Seulabrys, yth o an gewer ogas ha mar boeth ha'n jydh kyns; mes yth esa komolennow ow talleth diskwedhes diworth an Howlsedhes. Dell hevelis hi a wrussa glaw. An hobytow a skramblas yn-nans torrlann gwyrdh serth ha troghya yn gwydh tew a-woeles. Aha hors re beu dewisys rag gorra Wudol a-gledh, ha gul hyns ledrek dres an koesow a vonnias a-hys tu est an vre, bys yn i dhe dhrehedhes tir gwastas dredhi. Wosa henna, y hallsens i gul hyns ewn war-tu ha'n Kowbal dre bowdir o levan, marnas nebes kleudhyow ha keow. Frodo a dhismygis hyns a etek mildir a-hys linenn ewn.

Yn skon, ev a aswonnis an kaswydh dhe vos tewwa ha kolmekka es dell o y semlant. Nyns esa hyns vyth y'n lasneth, ha ny wrussons i mos war-rag yn skon. Pan strivsens I dhe-woeles an dorrlann, i a gavas gover ow frosa diworth an breow a-dhelergha, yn troghva down gans glannow serth ha slynkek ha gordevys gans spedhas. Gans dises meur, ev a droghas yn ewn a-dreus an hyns re dhewissens i. Ny allsens i po lamma dresto po y dreusi vytholl heb dos ha bos glyb, krevys, ha leysek. I a hedhas hag omdybi a-dro dhe'n pyth dh'y wul. 'Kynsa hedh!' yn-medh Pypyn yn unn vinhwerthin fell.

Sam Gamji a viras war-dhelergh. Dres aswa y'n gwydh, ev a allas gweles gwartha an dorrlann may kramb'sens i.

'Mirewgh!' a leveris ev, ow synsi bregh Frodo. Oll anedha a viras. War amal an dorrlann, pell a-ughta i a welas, erbynn an ebron, margh ow sevel. Rybdho a sevis den gwargromm.

Distowgh i a dhaskorras tybyansow a gildro. Frodo a's hembronkyas ha troghya y'n prysekennow ryb an gover. 'Hwew!' a leveris ev dhe Pypyn. 'An dhew ahanan o ewn! An skochfordh re dheuth ha bos kamm seulabrys; mes ni a omgudhas a-brys. Yma diwskovarn da dhisso Sam, a yllydh klywes neppyth ow tos?'

I a sevis stag, namna wrussons i hedhi anella dell wrussons i goslowes; mes nyns esa son vyth a helghyans. 'Ny dybav ev dhe assaya dri y vargh yn-nans an dorrlann na,' yn-medh Sam. 'Mes y tismygav ev dhe wodhvos ni dhe dhos yn-nans dhodho. Res yw dhyn mos war-rag.'

Nyns esa 'mos war-rag' es. Yth esa saghow dhedha, ha'n prysk ha spedhas o  anvodhek dh'aga gasa treusi. An drumm a-dhelergha a hedhis an gwyns, ha'n ayr o kosel ha poes. Pan wrussons i herdhya yn tir glanna arta, i o poeth ha skwith ha pur grevys, ha nyns ens i sur namoy yn kever an tu mayth esens i ow mos. Glannow an gover a sedhas dell wrug ev drehedhes tir gwastas, hag ev a dheuth ha bos efanna ha bassa, ow kwandra war-tu ha'n Marish ha'n Avon.

'Henn yw Gover Stokk!' a leveris Pypyn. 'Mar mynnyn daswul agan kors, res yw dhyn y dreusi a-dhesempis ha treyl a-dhyghow.'

I a lagyas dre'n gover, ha fistena a-dreus spas efan hag igor, heb gwydh mes broennek. Dres henna i a gavas grogys a wydh arta: derow hir dre vras, omma hag ena yth esa po elowenn po ennwydhenn. An dor o re gompes, hag yth esa boghes a lasneth; mes an gwydh o re dew rag gweles pellder hir war-rag. An del a nijas yn-bann yn hwaffys tromm a wyns, ha glawennow a dhallathas koedha diworth an ebron gommolek. Ena, an gwyns a lehas dhe-ves ha'n glaw a dhallathas koedha yn fros. I a droesyas war-rag mar skon ha gallsons, dres kloutys a wels ha bernow tew a dhel koth; hag oll a-dro dhedha an glaw a eryas ha devera. Ny wrussons i kewsel, mes i a wovira war-dhelergh ha diworth unn tu dh'y gila.

Wosa hanter our Pypyn a leveris: 'Yma govenek dhymm na wrussyn ni treylya troha'n dyghow re, ha dalleth kerdhes dres an koes ma a-hys y hirder! Nyns yw ev grogys efan - namoy es mildir dh'y ughboynt - hag y tal dhyn bos dhe'n tu arall erbynn lemmyn.'

'Ny vydh tybyans da dalleth kerdhes yn hyns hwymm-hwamm,' yn-medh Frodo 'Ny vydh henna ewnhe an dra. Pesyn y'n fordh ma! Nyns ov vy sur bos hwans dhymm omdhiskwedhes yn pow kler hwath.'

 I a besyas dres nebes mildiryow martesen. An howl a splannas dre gomolennow pilennek arta ha'n glaw a lehas. Wosa hanter-dydh o lemmyn, hag i a glywas bos termyn da rag li. I a hedhis yn-dann elowenn: y dhel, kynth esa ow trelya dhe velyn skon, o tew hwath, ha'n dor dh'y droes o re sygh ha klys. Pan wrussons i aga boes, i a dhiskudhas an Elfow dhe lenwel aga botelow gans diwes kler, owrek ha gwannliwek y liw: yth esa fler dhodho haval dhe vel a vleujennow pals, hag ev o marthus diskwithek. Skon, yth esens i ow hwartha, ha nyns esa bern dhedha namoy yn kever glaw ha Marghogyon Dhu. An mildiryow a veu gesys a via a-dhelergha skon.

Frodo a bowesas y benn erbynn korf an wydhenn, ha degea y dhewlagas. Sam ha Pypyn a esedhas nes dhodho hag i a dhallathas hwyrni, hag ena kana yn fedhel:


Ha! Ha! Ha! dhe'n botel yth av

Rag beudhi guw yn kolonn pes da.

Glaw a goedh ha gwyns a hwyth,

Ha mildir pals a-ragon hwath,

Mes y hworwedhav yn-dann gwydhenn hir,

Ha kommolennow a woel y'n ebron gler.


'Ha! Ha! Ha!' i a dhallathas arta yn ughella. I a hedhas distowgh. Frodo a lammas yn-bann. Kyni hir hag ystynnys a dheuth gans an gwyns, haval dhe gri neb kroadur tebel hag morynysek. Ev a ughelhas ha koedha ha gorfenna dhe son ughel a wanas orth aga dewskovarn. I a sevis hag esedha stag, rewys a-dhesempis, ha kri arall a sonas yn unn worthybi, kosella ha pella dhe-ves o, mes ev a yeynhas orth aga goes y'n keth fordh. Ena, taw, marnas son an gwyns erbynn an del.

'Ha pandr'a dybowgh henna dhe vos?' a woynnas Pypyn wor'tiwedh, ev a assays kewsel heb bern, mes y lev a grenas nebes. Mars o ev edhenn, nevra ny wrug vy klywes travyth a'n par y'n Shayr kyns.'

'Nyns o na edhenn na vest' a leveris Frodo. 'Galow o, po sinell - yth esa geryow y'n kri na, kyn na yllis vy aga honvedhes. Mes nyns eus lev a'n par na dhe Hobyt vyth.'

Ny wrussons i leverel moy yn y gever. Yth esens i oll ow tybi a-dro dhe'n Varghogyon, mes ny wrug nagonan kewsel yn aga hever. Poes o gansa lemmyn po gortos po mos; mes wostiwedh, y fedha res dhedha truesi powdir digloes dhe'n Kowbal, ha gwell bedha mos skon, yn golow an jydh. Wosa pols berr i re dhrehevis aga sagh arta ha dastalleth.



Kyns pell, an koes a worfennas a-dhesempis. Tir ledan a wels a ystynnas a-ragdha. I a allsa gweles lemmyn i dhe dreylya re dhe'n deghow yn hwir. Pell dhe-ves, a-dreus an tirleven, i a allas goweles bre isel Bukelbury a-dreus an Avon, mes yth esa hi a-gledh lemmyn. I a greupyas gans rach diworth amal an koes ha dalleth a-dreus an tirleven mar skon ha gallsons.

Wostalleth, yth esa own dhedha drefenn i dhe vos mes a gel an koes. Pell a-dhelerghon, i a allas gweles an tyller ughel may hwrussons i dybri hansel. Namna waytyas Frodo gweles skeus byghan pell a varghek war an drumm tewl erbynn an ebron; mes nyns esa dismyk yndella. An howl a dhiankas diworth an komol ow teri dell wrug ev sedhi war-tu ha'n vreow re asens, hag yth esa ev ow splanna arta. Aga own a asas diworta, kynth esa anes dhedha hwath. An tir a dheuth ha bos moy ha moy kempenn. Skon, i a dheuth yn parkow ha prasow megys yn ta: yth esa keow ha yetow ha tommennow rag karthkleudhyans, dell hevel puptra o kosel, namoy es korn dell vydh usys an Shayr. Aga spyrysow a welhas dre bub kamm. Linenn an Avon a nesas; ha'n Varghogyon Dhu a dhallathas heveli bos tarosvannow an koes, pell a-dhelergha.

I a gerdhas a-hys amal park-ervin kowrek, ha kavoes yet grev. Dresti, bownder roskewys yn town eth yn fordh ynter dew ge isel ha gwrys yn ta, war-tu ha bonni a wydh pell. Pypyn a hedhis.

'My a woer an parkow ma, ha'n yet ma!' yn-medh ev. 'Henn yw Bamerowhys; tir Tiek Magott koth, henn yw y vargen-tir, hons y'n wydh.'

'Unn galetter a syw y gila!' a leveris Frodo, gans golok o ogas ha mar ownek ha Pypyn dhe leverel an bownder dhe vos iskleys dhe fow dhragon. An re erell a viras orto gans marth.

'Pyth yw dha gudynn yn kever Magott koth?' a wovynnas Pypyn. Ev yw koweth da dhe'n Brandibukow oll. Ev a wra browagh dhe gammdremenoryon, hag yma keun euthek dhodho - mes yma'n gwerin omma nessa dhe'n amal, ha res yw dhedha bos warra.'

'My a woer,' a leveris Frodo. 'Mes byttegyns,' ev a geworras gans hwarth leun a veth, 'yma own bras dhymm anodho ha'y geun. My re'n wohelas ha'y vargen-tir dre vlydhynyow. Ev a'm kachyas nebes prys pan esen vy ow treuspassya a-barth skavellow-kroenek, pan en vy yonker dhe Hel Brandi. Dhe'n diwettha prys, ev a'm gweskis ha'm diskwedhes dh'y geun. "Ottomma, chettys," ev a leveris, "dhe'n nessa prys an vall ma dhe settya troes war ow thir vy, y hyllowgh hwi y dhbri. Lemmyn, fes orto! " I a'm fesyas dres oll an fordh dhe'n Kowbal. Nevra ny wrug vy ewnhe wosa an own - kyn hwrug an bestes godhvos aga soedh, dell waytyav, ha na'm tavsens.'

Pypyn a hwarthas. 'Wel, yth yw termyn gwiw hwi dhe wul kesattal. Yn hwir, mars esos ta ow tehweles dhe driga yn Bukland. Magott koth yw gwas golonek yn hwir - mar kesir y skavellow-kroenek. En y'n bownder; yn fordh na, ny vydhyn ni ow treuspassya. Mars omvettyn orto, my a vynn kewsel. Ev yw koweth Merri ha my a dho omma ganso lieskweyth kyns.'


I eth a-hys an bownder erbynn i dhe weles tohow sowl chi bras ha drehevyansow bargen-tir ow kyki dres an gwydh a-rag. An Magottow ha'n Puddifutow yn Stokk, ha brassa rann a'n dus y'n Marish a driga yn chiow; ha drehevyansow Magott o gwrys yn krev gans brykkow hag oll a-dro dhedha fos ughel. Yth esa yet efan a bren y'n fos a igeri war-ves y'n bownder.

Distowgh, dell wrussons i nesa, harthans euthek a dhallathas ha lev ughel a veu klywys ow karma: 'Kraf! Ewin! Bleydh! War yew chettys!'

Frodo ha Sam a hedhis stag, mes Pypyn a gerdhas war-rag nebes kammow. An yet a igoras ha tri hi  a boenyas sket y'n bownder ha fyski war-tu ha'n vyajoryon, ow hartha yn fell. I a asas Pypyn; mes Sam a gildennas erbynn an fos ha dew gi bleydhek a frikhwythas orto yn gogrys ha grysla mar kwayas ev. An brassa ki, o an moyha fell, a hedhis a-rag Frodo, ow krommya.

Dres an yet a dheuth hobyt ledan gans fas kylghek rudh. 'Dydh da! Dydh da! Piw owgh hwi ha pyth yw agas negys omma?' a wovynnas ev.

'Dohajydh da, Mr. Magott!' a leveris Pypyn.

An tiek a viras orto gans rach. 'Wel, Mester Pypyn yowynk yw - Mr. Peregryn Tuk dell via gwiwwa lemmyn!' a grias ev, dell wrug golok dh'y fas chanjya diworth talgamm dhe vinhwarth. 'Termyn hir yw a-dhia my dhe'th weles 'dro dhe omma. Feusik osta my dhe'th aswonn. My a wrussa danvonn an keun erbynn neb estrenyon. Yma traow koynt ow hwarva hedhyw. Heb mar, yma gwerin koynt ow kwandra a-dro dhe'n ranndiryow ma termyn a dermyn. Re nes dhe'n Avon,' yn-medh ev, ow shakya y benn. 'Mes an gwas ma o an moyha ankoth dell wrug vy gweles y'm bywnans. Ny vydh ev treusi ow thir vy arta, mar kallav vy y lettya.'

'Py par gwas o ev?' a wovynnas Pypyn.

'A ny wruss'ta y weles ytho?' a leveris an tiek. 'Ev eth a-hys an bownder troha'n kons nans yw pols berr. Ev o gwas koynt hag ev a wovynnas govynnow koynt. Ty a vynn dos a-ji martesen, ha ni a yll keschanjya an nowodhow moy yn es. Yma banna a gorev da yn tardra, mar mynnydh jy ha'th gowetha, Mr. Tuk.'

Apert o bos nowodhow dhe'n tiek, hag ev a'n lavarsa dhedha mar kylli ev y wul yn y dermyn ha'y is y honan, ytho, oll anedha a dhegemmeras an galow.

'Ha fatell yw henna gans an keun?' a wovynnas Frodo yn prederus.

An tiek a hwarthas. 'Ny vydhons i agas shyndya  -  marnas my dhe worhemmynna orta yndella. Omma! Kraf! Ewin! Dewgh!' ev a armas. 'Bleydh! Deus!' An keun a gerdhas dhe-ves ha'ga gasa.


Pypyn a gommendyas an re erell dhe'n tiek. 'Mr. Frodo Bagyns,' yn-medh ev. 'Martesen, ny'n aswonnydh, mes ev a driga dhe Hel Brandi.' An tiek a veu amovys pan wrug ev klywes an hanow Bagyns, hag ev a wrug golok tynn orth Frodo. Dre bols, Frodo a dybis bos difunys kov a skavellow-kroenek ledrys, hag y fia settys an keun er y bynn. Mes Tiek Magott a worras dorn dh'y vregh.

'Wel, a nyns yw henna dra a'n koyntta?' ev a leveris. 'Mr. Bagyns, yn hwir! Deus a-ji! Res yw dhyn gul keskows.'

I eth yn kegin an tiek hag esedha ryb an oeles ledan. Mrs. Magott a dhros korev yn podik kowrek ha lenwel peswar pott bras. Bragans da o, ha Pypyn o astiverys yn ta orth treusi an Perch Owrek. Sam a lommennas orth y gorev yn kogrysek. Yth esa kammfydhyans genesik dhodho a drigoryon rannow erell an Shayr; ynwedh, nyns o da ganso dos ha bos koweth yn skon gans den a wrug gweskel orth y vester, awos an myns a dermyn re dremensa.

Wosa nebes keskows yn kever an gewer ha'n dargan ammethek (nyns ens i gweth es dell vydh usys), Tiek Magot a worras y bott dhe'n voes ha mires orta oll, onan wosa y gila.

'Lemmyn, Mr Peregryn,' yn-medh ev, 'a ble hwruss'ta dos ha ple'th esos'ta ow mos? A wruss'ta dos rag godriga orthiv vy? Mars pe henna an kas, ty re dremensa ow yet heb my dhe'th weles.'

'Wel, na,' a worthybis Pypyn. 'Yn hwir, dell wruss'ta dismygi, ni a dheuth y'n bownder dhe'n penn arall: ni a dheuth a-dreus dha barkow. Mes henn o dre gammwrians. Ni a gollas agan fordh yn koes, nes dhe Wudol, yth esen ni owth assaya gul skochfordh dhe'n Kowbal.

'Mars eses'ta ow fistena, an fordh a via hyns gwell,' a leveris an tiek. 'Mes ny'm deur a henna. Yma kummyas dhis kerdhes a-dreus ow thir, mar mynnydh, Mr. Peregryn. Ha ty, Mr. Bagyns - kyn fo skavellow-kroenek da genes hwath.' Ev a hwarthas. 'A, ya, yth aswonnis vy an hanow. My a borth kov a'n termyn mayth o Frodo Bagyns yowynk onan a'n gwettha javelyon yn Bukland. Mes nyns esen vy ow tybi yn kever skavellow-kroenek. My re glywsa an hanow Bagyns pols berr kyns hwi dhe omdhiskwedhes. Pandr'a dybowgh an gwas koynt na dhe wovynn ahanav?'

I a wortas orth y eryow yn ter. 'Wel,' an tiek a besyas, ow nesa dh'y boynt gans delit lent, 'ev a dheuth ow marghogeth war margh du bras, dres an yet o igor dre jons,  bys yn ow daras a-rag. Du yn tien o ev y honan, ynwedh, ha mantelys ha koghys, ny vynnas ev bos aswonnys dell hevel. "Pandr'a vynn eev y'n Shayr?" my a omdybis. Ny welyn ni lies a'n Gwerin Bras dhe'n tu ma an amal: hag ynwedh, nevra ny wrug vy klywes travyth yn kever tus haval orth an gwas du ma.

' "Dydh da dhis!" yn medhav, dell wrav vy mos yn-mes dh'y vetya. "Ny wra an bownder ma mos dhe le vyth, ha plepynag yth ylli, an skonna hyns yw dre dhehweles dhe'n fordh." Nyns o y is da genev; ha pan dheuth Kraf mes an chi, ev a wrug unn frikhwith ha gwigha haval orth ev dhe vos pigas: ev a worras yn-nans y lost ha poenya dhe-ves, owth oulya. An gwas du a esedhas stag yn tien.

'"My a dheuth a-dhiworth eno," ev a leveris, lent ha diwedhyn y lev, ow kevarwoedha dhe'n howldrevel, a-dreus ow parkow vy yn hwir! "A wruss'ta gweles Bagyns?"  a wovynnas ev gans lev koynt, hag ev a blegyas trohav. Ny yllis vy gweles fas vyth drefenn y gogh dhe goedha pur isel; ha my a omglywas degrenans y'm keyn. Mes ny borthsen ev dhe varghogeth a-dreus ow thir vy hardh.

'"Ke dhe'th fordh!" a leveris vy. "Nyns eus Bagynsow vyth omma. 'th esos'ta yn rann kamm a'n Shayr. Res yw dhis mos howlsedhes troha Hobytun - mes ty a yll devnydhya an fordh y'n tro ma."

'"Bagyns re asas," ev a worthybis yn unn hwystra. "Yma ev ow tos. Nyns yw ev pell dhe-ves. Y fynnav y gavoes. Mar tremenno ev, a vynnydh leverel orthiv? My a vynn dehweles gans owr."

'"Na wredh," yn medhav. "Ty a vydh dehweles dhe'n tyller may trigydh, pur skon. Wosa unn vynysenn, my a vynn galow orth oll ow heun."

'Ev a sias. Martesen hwarth o, ha martesen ken. Ena, ev a gentrynnas y vargh meur orthiv poran, ha my a lammas mes a'y hyns sket. My a elwis orth an keun, mes ev a dreylyas ha marghogeth dres an yet hag a hys an bownder troha'n kons haval dhe lughesenn. Pandr'a dybydh yn-kever henna?'

Frodo a esedhas pols, ow mires orth an tan, mes yth esa y dybyans yn unnsel a-dro dhe fatell wrussons i drehedhes dhe'n kowbal. 'Ny wonn an pyth dhe dhybi,' yn medh ev wor'tiwedh.

 'Y'n kas na, my a vydh leverel orthis an pyth dhe dybi,' a leveris Magott. 'Nevra ny dylis dhodho omgemmysk dha honan gans tus-Hobytun, Mr. Frodo. Tus yw koynt ena.' Sam a wayas nebes yn y gador ha mires orth an Tiek gans lagas angowethek. 'Mes bythkweth es ta chet diswar. Pan glywis vy ty dhe asa an Brandibukow ha mos dhe'n Mr. Bylbo koth na, my a leveris ty dhe gavoes ahwer. Klyw orthiv vy, henn oll yw sywyans an gwriansow koynt Mr. Bylbo. Y arghans a veu gwaynyas dre fordh koynt yn tiryow estrenn dell leverons. Martesen yma neb tus a vynn godhvos yn kever an owr ha jowelys a wrug ev ynkleudhya yn bre Hobytun dell glywav.'

Frodo a leveris travyth: dismygyansow skentel an tiek o nebes ankresek.

 'Wel, Mr. Frodo,' Magott a besyas, 'da yw genev bos furder lowr dhis dhe dhehweles dhe Bukland. Ow husul yw: gwith ena! Ha na omgemmysk gans an tus estrenyek ma. Y fydh kowetha dhis y'n ranndiryow ma. Mar helghhyo neb a'n varghogyon dhu ma war dha lergh arta, my a vydh dyghtya orta. My a vynn leverel ty dhe vos marow, po gasa an Shayr, po neppyth yw da genes: Ha henn a vo gwir lowr: gwirhaval yw i dhe hwilas nowodhow a-dro dhe Vr. Bylbo.'

'Ewn osta martesen,' yn-medh Frodo, ow koheles dewlagas an tiek ha lagatta orth an tan.

Magott a viras orto  yn prederus. 'Wel, dell welav, yma tybyansow dha honan dhisso,' a leveris ev. 'Yth yw mar apert ha'm throen na vos chons a dhros ty ha'n varghogeth na omma dhe'n keth dohajydh, ha martesen, nyns yw ow nowodhow nowydh dhisso vytholl. Ny wovynnav orthis leverel orthiv traow a vynn'ta gwitha yn dann gel; mes my a glyw bos ahwer a neb eghenn dhis. Martesen yth esos'ta ow tybi na vydh es dhe dhrehedhes an kowbal heb bos kechys.'

'Yth esen vy ow tybi yndella,' yn medh Frodo. 'Mes res yw dhyn y assaya; ha ny vydh gwrys dre esedha ha tybi. Ytho, res yw dhyn mos, soweth. Meur ras dhis yn feur a'th guvder! My re vywas yn-dann browagh ahanas ha'th heun dre voy es deg warn ugens blydhen, Mr. Magott, kyn hwartthi orth y glywes. Anfeusik yw, drefenn na aswonnyn koweth da. Ha lemmyn drog yw genev gasa mar skon. Mes my a vydh dehweles, martesen, unn jydh - mar pe chons dhymm.'

'Ty a vydh wolkomm pan dheffes,' a leveris Magott. 'Mes lemmyn, yma tybyans dhymm. Nes dhe howlsedhes yw seulabrys, ha ni a vydh dybri soper, drefenn ni a dh'agan gweli skon wosa an Howl. Y fia da genen ty ha Mr. Peregryn hag oll dhe driga ha dybri!'


'Y fia da genen ni ynwedh!' yn-medh Frodo. 'Mes res yw dhyn mos distowgh, soweth. Y fydh tewl kyns ni dhe dhrehedhes an Kowbal.'

'A! pols berr! My a vynn leverel: wosa nebes soper, my a vydh pareusi kert byghan ha gorra oll ahanowgh dhe'n Kowbal. Henn a vydh treghi dhe-ves pellder meur a-droes, hag y troggho dhe-ves ahwer a eghenn arall.'

Lemmyn, Frodo a dhegemmeras an galow gans gras, ha gans difresyans Pypyn ha Sam. Yth esa an howl a-dryv breow a'n howlsedhes seulabrys hag yth esa an golow ow fyllel. Dew vab Magott ha'y deyr myrgh a dheuth a-ji ha soper hel a veu lesys war an voes vras. An gegin a veu golowys gans kantolyow ha'n tan a veu ewnhes. Mrs. Magott a fistenas a-dro. Po onan po dew hobyt arall an bargen-tir a dheuth a-ji. Wosa pols berr, peswardhek den a esedhas rag dybri. Yth esa palster a gorev, ha plat meur a skavellow-kroenek ha bakken, keffrys ha meur a voes sempel ha kolonnek arall. An keun a worwedhas orth an tan, ow krakkya eskern ha knias rusk.

Pan ens i gorfennys, an tiek ha'y vebyon eth y'n garth gans lugarn ha pareusi an kert. Tewl o y'n garth pan dheuth yn-mes an westoryon. I a dewlis aga sagh y'n kert ha krambla a-berth ynno. An tiek a esedhas y'n gador-lywya ha hwyppyas orth y dhew hobas krev. Y wreg a sevis yn golow an daras igor.'

'Gwra omwith, Magott!' a grias hi 'Na wra argya orth estrenyon vyth, ha dehweles distowgh!'

'Mynnav!' a leveris ev ha lywya dres an yet. Nyns esa hwyth vyth a wyns lemmyn: an nos o kosel, hag yth esa goyeynder y'n ayr. I eth yn lent ha heb golow. Wosa po mildir po dew, an bownder a worfennas, treusi trommenn dhown, hag yskynnya leder serth dhe'n kons serth y dorrlannow.

Magott a dhiyskynnyas ha mires yn ta dhe unn du ha'y gila, kledh ha deghow, mes ny yllir gweles travyth y'n tewlder, ha nyns esa son vyth y'n ayr kosel. Yth esa kordennow tanow a niwl-avon ow kregi a-ugh an trommennow ha kramya a-dreus an parkow.

'An gewer a vydh tew haneth,' a leveris Magott; 'mes ny vynnav vy enowi ow lugern erbynn my dhe dreylya troha tre. Ni a vydh klywes neppyth war an fordh orth pellder hir kyns ni dh'y vetya haneth.'

 Po pymp mildir po moy yth o diworth bownder Magott dhe'n Kowbal. An hobytow a omvaylyas, mes aga dhiwskovarn o tynn rag neb son moy es klop lent karnow an hobas. Dell hevelis dhe Frodo, an kert o lentta es bulhorn. Rybdho, yth esa Pypyn ow penn-droppya war tu ha kosk; mes yth esa Sam ow lagatta war-rag y'n niwl ow trehevel.

I a dhrehedhas bownder an Kowbal wor'tiwedh. Merkys veu gans dew beul hir gwynn a omdiskwedhas distowgh a-dhyghow. Tiek Magott a gilas orth an reynys ha'n kert a hedhas yn unn gwigha. Yth esens i ow talleth krambla mes an kert pan wrussons i klywes an son re wrussa own dhedha: karnow dhe'n fordh war-rag. Yth esa an son ow nesa.

Magott a lammas diworth an kert ha sevel, ow synsi orth penn an hobas ha mires war-rag y'n twelder. Klyp-klop, klyp-klop  a dheuth an marghek ow nesa. Son an karnow o ughel y'n ayr kosel niwlek.

'Y fia da ty dhe vos kudhys, Mr. Frodo,' a leveris Sam yn prederus. 'Omgudh y'n kert hag omlenn yn-dann pallennow, ni a vydh danvonn an marghek ma dhe dro hir!' Ev a gramblas mes a'n kert hag eth ryb an tiek. Y fia res dhe Varghogyon Dhu marghogeth dresto rag dos nes dhe'n kert.

Klop-klop, klop-klop. Namnag esa an marghek orta.

'Dydh da dhis!' a elwis Tiek Magott. An karnow a hedhis stag. I a allsa dismygi gweles furv tewl mantolys y'n niwl po lath po dew war-rag.

'Lemmyn!' yn-medh an tiek, ow tewlel an reynys dhe Sam ha hirgamma war-rag. 'Na dheus nessa unn kamm! Pandr'a vynn'ta ha ple'th esos'ta ow mos?'

'Y fynnav kavoes Mr. Bagyns. A wruss'ta y weles?' a leveris lev govaylys - mes lev a Meri Brandibuk o. Lugarn a veu diskudhys ha'y wolow a goedhas war fas marthys an tiek.

'Mr. Meri!' ev a grias.

'Ya, heb mar! Piw, dell dybsys? Yn-medh Meri, ow tos war-rag. Dell wrug ev dos war-rag mes an niwl, ha'ga own a sedhas, ev a hevelis byghanhe dhe vraster dell vydh usys hobyt. Yth esa ev ow marghogeth war hoba, gans lien-konna maylys a dro dh'y gonna ha'y elgeth, erbynn an niwl.

Frodo a lammas mes an kert rag dynnerghi orto. 'Otta jy wostalleth! A leveris Meri. 'My re dhallathsa omwovynn mar tothyes hedhyw, hag yth esen vy ow tehweles rag soper. Pan dheuth ha bos an gewer niwlek, my a dheuth a dreus an avon ha marghogeth troha Stokk rag dismygi mar koedhses yn kleudh. Mes ny wonn an fordh may teuthys. Ple hwruss'ta aga havoes Tiek Magott, yn dha boll-heyji?'

'Na, my a's katchyas ow treuspassya,' yn-medh an tiek, 'ha wrug vy danvonn ow heun er aga bynn; mes i a vynn leverel orthis oll an hwedhel, heb dout. Lemmyn, mar mynnowgh, Mr. Meri ha Mr. Frodo hag oll, res yw dhymm treylya troha tre. Mrs Magott a vydh ow prederi, ha'n nos ow tos ha bos tew.'

Ev a gildennas an kert y'n bownder ha'y dreylya. 'Wel, nos dha dhewgh hwi oll,' ev a leveris. 'Dydh koynt re beu, heb dout. Mes gorthugher da yw penn dydh da; kyn na vo gwiw leverel yndella erbynn ni dhe dhrehedes agan daras agan honan martesen. Ny vynnav nagha bos da genev pan wrav vy yndella.' Ev a enowis y lugarnow, ha krambla y'n gador-lywya. Distowgh, ev a dhros kanstell vras diworth yn-danni. 'Namna wrug vy ankevi,' yn-medh ev. 'Mrs. Magott a wrug henna rag Mr. Frodo, gans hy thrubytow.' Ev a'n ros dhe Frodo ha gwaya dhe-ves, sywys gans levow a ras ha "nos dha".

I a viras orth an klyghow disliwys a wolow a dro dh'y lugern dell wrussons i byghanhe y'n nos niwlek. Distowgh, Frodo a hwarthas: diworth an ganstell gudhys a synsis ev a dhrehedhis fler a skavellow-kroenek.



5. Bras Diskudhys



'Lemmyn, y koedh dhyn ni mos tre,' yn-medh Merri. 'Yma neppyth koynt a-dro dhe henna dell welav, mes res vydh gortos bos a-ji.'

I eth a-hys bownder an Kowbal hag o ewn ha megys yn ta gans meyn gwynngalghys dh'y emlow. Wosa kans lath martesen, hi a's dros dhe lann an avon, le mayth esa tirva efan a bren. Yth esa skath-kobal gwastas ha bras orth y worwedh rybdhi. An peulyow gwynn nes dhe amal an dowr a derlentris yn golow a dhew lugarn esa ow kregi orth dew peul ughel. A-dhelerghta, yth esa an niwlow y'n parkow gwastas a-ugh an keow lemmyn; mes an dowr a-ragdha o tewl, gans namoy es nebes treth, ow krullya haval orth ethenn yn mysk an kors ryb an lann. Yth esa le a niwl dhe'n lann a-dal dell hevelis.

Merri a hembronkas an hoba dres ponsik war an kowbal, ha'n re erell a'n sywyas. Ena, Merri a herdhyas an kobal dhe-ves diworth an lann gans peul hir. An avon Brandiwayn a veras lent hag efan a-dheragdha. Dhe'n tu arall an lann o serth, ha hyns a gramblas yn-bann, tro ha tro, diworth an dirva arall. Yth esa lugern ow tewynnya ena. A dryv dhedhi, Bre Buk a dhrehevis y'n tewlder; ha mes anedhi, dre drethow a niwl, a dewynnyas golow diworth lies fenester klyghyek, melyn ha rudh. I o fenestri Hel Brandi, hen dre an Brandibukow.


Nans yw termyn pell Gorhendad Oldbuk, penn an teylu Oldbuk, onan a'n kottha teylu y'n Marysh po y'n Shayr dien yn hwir, re dreusyas an avon o kynsa amal est a'n Shayr. Ev a dhrehedhis (ha palas) Hel Brandi, chanjya y hanow dhe Brandibuk, hag omsettya aval arloedh a ranndir o ogas ha bro vyghan anserghek. Y deylu a devis brassa ha brassa hwath, ha wosa y jydhyow y honan y deylu a besyas tevi, bys yn Hel Brandi dhe lesa dres an vre isel oll, gans tri daras a-rag bras, lies isdaras hag a-dro dhe gans fenester. Ytho, an Brandibukow ha'ga tus a dhallathas palas ha drehevel y'n tir oll a-dro. Henn o dalleth Bukland, len annedhys yn tynn ynter an avon ha'n Koes Koth, ogas ha trevesigeth a'n Shayr. Y penndreveglos o Bukelberi, ow ponnia y'n ledrow ha torrlannow a-dryv dhe Hel Brandi.

Tus y'n Marysh o kowethek orth an Buklandoryon , hag awtorita 'Mester An Hel' (dell veu henwys penn an teylu Brandibuk), a veu aswonnys gans an tiogyon ynter Stokk ha Rushi. Mes brassa rann a dus an Shayr Koth a dybis an Buklandoryon dhe vos koynt, hanter-estrenyon martesen. Mes yn hwir, nyns ens i pur dhihaval diworth hobytow a'n peswar ferdhyn. Marnas dres unn fordh: kokow o da gansa, ha nebes anedha a allas neuvya.

Aga thir o anwithys dhe'n tu est; mes dhe'n tu na i re dhrehevsa ke : an Hay Hir. Ev re beu plansys nans yw lies henedh, hag ev o tew ha hir lemmyn, drefenn bos teudhys prest. Ev a wrug fordh yn gwydenn bras hag efan, ow kamma dhe-ves diworth an avon diworth Pons Brandiwayn, ha dasomjunya a wrug gans an avon arta dhe Bennhay (an le may veras an avon Wydhiwyndel mes an Koes Koth y'n Brandiwayn): moy es ugens mildir diworth unn penn dh'y gila. Nyns o difresyans tien dredho heb mar. An Koes a dho nes dhe'n ke dhe leow pals. An Buklandoryon a brennas aga daras dre dewlder, ha henn o anusys y'n Shayr ynwedh.


An kowbal a wayas yn lent a-dreus an avon. An lann Bukland a dheuth nessa. Sam o esel unnik an bagas na wrug treusi an avon kyns. Yth esa omglywes koynt dhodho dell wrug an avon treusi dresta yn unn renki lent: yth esa y vywnans koth a-dryv dhodho y'n niwlow, hag aneth tewl a-rag. Eva skravinyas orth y benn, dre bols berr yth esa mynnes dhodho Mr. Frodo dhe besya triga dhe Bag End yn kosel.

An peswar hobyt a gammas diworth an kowbal. Yth esa Merri orth y gelmi hag yth esa Pypyn owth hembronkya an hoba a-hys an hyns. Sam a wrug mires war-dhelergh rag leverel 'duw genes' dhe'n Shayr, ev a leveris gans hwystrenn greg:

'Mir war dhelergh Mr. Frodo! A virydh neppyth?'

Dhe'n dirva a-dal, yn-dann an lugern pell, i a allas goweles den: y golok o haval dhe fardell du gesys war an dirva. Mes dell wrussons i mires orto, ev a wrug gwaya ha leska diworth unn tu dh'y gila, haval ev dhe hwithra orth an dor. Ena, ev a greupyas, po eth yn unn plattya y'n tewlder a-dryv dhe'n lugern.

'Pyth y'n Shayr yw henna?' a wovynnas Merri.

'Neppyth a hol war agan lergh,' a leveris Frodo. 'Mes na wovynn moy lemmyn! Fistenyn dhe-ves!' I a fistenas a-hys an hyns dhe benn an dorrlann, mes pan virsons i war-dhelergh arta, an lann a-dal o kudhys gans niwl, ha ny allsons i gweles travyth.

'Yma difres dhymm na withowgh skathow dhe lann a'n howlsedhes!' yn-medh Frodo. 'A yll mergh neuvya a-dreus an avon?'

'I a yll mos ugens mildir dhe'n gogledh dhe Bons Brandiwayn - po i a neuffa,' a worthybis Merri. 'Kyn na wrug vy nevra klywes yn kever margh a neuvyas a-dreus an Brandiwayn. Mes pyth eus 'dro dhe vergh?'

'Kowsyn diwettha. En a-ji, ena y hyllyn ny kewsel.'

'Da lowr! Ty ha Pypyn a woer an fordh; my a vydh marghogeth war-rag ha leverel orth Fatti Bolger hwi dhe dhos. Ni a vydh ordena soper hag erell.'

'Ni a wrug soper a-varr gans Tiek Magott,' a leveris Frodo; 'mes onan arall a via splann.'

'Hwi a vydh y gavoes! Ri dhymm an ganstell na!' yn-medh Merri, hag ev a varghogas war-rag y'n tewlder.



Yth esa kamm hir diworth an Brandiwayn dhe ji nowydh Frodo dhe Krykholow. I a dremenas Bre Buk ha Hel Brandi a-gledh, ha dhe amal Bukelberi i a gavas fordh veur Bukland, war-dheghow hy hyns diworth Pons Brandiwayn. Dhe hanter mildir dhe'n wogledh a-hys an fordh ma, i a gavas bownder a-dhyghow. I a gerdhas a-hys an bownder ma dre mildir po dew, dell wrug hi rolya yn-bann hag yn-nans y'n powdir.

Wostiwedh, i a gavas yet gul yn ke tew. Ny allsons i gweles an chi y'n tewlder: ev a sevis dhe-ves diworth an bownder yn mysk kylgh efan a wels, kyrghynnys gans gwydh isel a-ji dhe'n ke. Frodo re'n dewisis drefenn ev dhe vos desedhys yn kornell gosel an pow, ha nyns esa annedh arall vyth nes dhodho. Y hyllir mos a-ji hag yn-mes heb bos gwelys. Ev re beu drehevys nans o termyn hir gans an Brandibukow rag gwestoryon, po rag eseli a'n teylu re vynnsa mos dhe-ves diworth bywnans bysi Hel brandi dre bols. Chi gis koth o, chi a'n powdir, kepar ha toll-hobyt kemmys hag y hyllir y wul: hir hag isel o, gans unn leur ha to a wels, fenestri kylghyek ha daras a-rag kylghyek bras.

Dell wrussons i kerdhes a-hys an hyns diworth an yet, nyns o gweladow golow vyth; an fenestri o tewl ha porthlennys. Frodo a knoukyas orth an daras ha Fatti Bolger a'n igoras. Golow kowethek a livas yn-mes. I a slynkyas a-ji skon ha degea an daras erbynn an tewlder. Yth esens i yn hel efan gans darasow dhe'n dhew du; a-ragdha an hel eth war rag a-hys kres an chi.

'Wel, pandra dybydh?' a wovynnas Merri, ow tos a-hys an hel. 'Ni re assayas gul dhodho semlans haval dhe dre. Ny wrug Fatti ha my dos omma kyns de gans an diwettha kertas.'

Frodo a viras a-dro. Yn hwir, y semlans o haval orth tre. Yth esa lies an traow o gwella ganso ena - hag ynwedh traow Bilbo (i a'n kovhas yn kever Bylbo yn tynn yn aga le nowydh) - hag oll anedha a veu restrys mar nes hag a allas bos gwrys dhe'n fordh mayth ens i restrys dhe Bag End. Tyller hweg, attes ha dynnarghek o ; hag ev a vynnas ev dhe dhos omma rag omdenna yn kosel yn hwir. Dell hevelis dhodho, anewn o dhe wul dh'y gowetha kemmys a lavur; hag ev a omdybis unnweyth arta fatell wre ev ri an nowodhow dhedha ev dhe asa mar skon, distowgh yn hwir. Byttegyns, y fedha res dh'y wul dhe'n nos na, kyns mos dh'aga gweli.

'Teg yn hwir!' a leveris ev, gans herdh. 'Skant ny omglywav my dhe waya vytholl.'


An vyajoryon a grogas aga mantelli dhe'n krogla, ha bernya aga saghow war an leur. Merri a's hembronkyas a-hys an hel hag igeri daras dhe benn. Golow-tan a dheuth yn-mes ha hwyth a ethenn.

'Kibell!' a grias Pypyn. 'A Merriadok bennigys!'

'Pandr'a vydh agan aray?' yn-medh Frodo. 'An kottha kynsa po an skonna kynsa? Ty a vydh diwettha y'n eyl tro po y gila, Mester Peregryn.'

'Y hyllowgh trestya ynnov dhe ordena traow yn fordh gwell es henna! A leveris Merri. Ny yllyn ni dalleth bywnans dhe Krykholow gans dadhel 'dro dhe vadhya. Y'n stevell na, yma teyr hibell ha kalter yw leun gans dowr bryjys. Ynwedh, yma towellow, strelyow ha sebon. Ke a-ji, ha bydhewgh skon!'

Merri ha Fatti eth y'n gegin a-dal y'n hel rag darbari soper diwedhes. Temmigow a ganow ow strivya a dheuth diworth an wolghva, kemmyskys ens gans sonyow a blowghyans ha troghyans. Lev Pypyn a yskynnyas dres an re arall distowgh, ow kana kan prys-omvadhya esa gwell gans Bylbo.


         Garm 'hey' rag badh dhe benn an jydh

a wolgh dhe-ves an leys ha ludh!

Den gokki yw na vo y gan:

A! Dowr Poeth yw tra pur splann!


A! Glaw a goedh gans son yw hweg,

ha son an gover, froslamm teg;

mes gwell es glaw po gover gwyls

yw Dowr Poeth gans ethenn pals.


A! Dowr yeyn yth evyn ni,

pan vo syghes dhyn, splann yn tevri;

mes gwell yw korev brav, goyeyn,

ha Dowr Poeth yn fros dhe'm keyn.


A! Dowr rasek a lamm y'n ayr

yn fenten wynn yw teg heb mar;

mes nyns yw fenten hweg y dros

pan lagyav Dowr Poeth gans ow dewdroes!     


Yth esa plowghyans meur ha garm a "Hou!" a-dhiworth Frodo. Dell hevelis, myns bras a dhowr-kibell Pypyn re wrussa war-lergh fenten ha lamma y'n ayr.

Merri a dheuth dhe'n daras: 'A vynnowgh hwi soper ha korev brav?' a armas ev. Frodo a dheuth yn mes, ow sygha y wols.

'Yma kemmys a dhowr y'n ayr may mynnav vy dos dhe'n gegin rag gorfenna,' a leveris ev.

'Yn hwir!' yn-medh Merri, ow mires war-ji. An leur a ven o livys. 'Y koedh dhis sygha oll a henna dhe-ves kyns dybri, Peregryn,' a leveris ev. 'War yew, poken na vynnyn ni gortos orthis.'



I a wrug aga soper war voes y'n gegin nes dhe'n tan. 'Ny vynnowgh hwi dybri skavellow-kroenek arta, a vynnowgh?' yn-medh Fredegar heb meur a wovynek.

'Bydhyn!' a grias Pypyn.

'Ymons i dhymmo vy!' a leveris Frodo. 'Res dhymmo gans Mrs Magott, myghternes yn mysk hobytow. Kemmer dha dhewdhorn kraf dhe-ves, my a vynn aga hevranna.'

Dhe hobytow, yma passhyon rag skavellow-kroenek a wordremen tynna siansow a dus vras. Henn yw an skila a-dryv vyajyow Frodo yowynk dhe parkow gerys-da an Marysh, ha sorr Magott. Dhe'n prys ma, yth esa palster rag oll, keffrys ha herwydh skwirys hobyt. Yth esa boes pals wosa an skavellow-kroenek ynwedh, ha pan worfensens oll anedha keffrys ha Fatti Bolger a wrug hanas a walghans. I a herdhyas an voes war-dhelergh ha kuntelles kadoryow orth an tan.

'Ni a yll kempenna diwettha,' a leveris Merri. 'Ytho, lavar dhymm an hwedhel! Dell hevel, hwi re wrug anethow, ha nyns o henna resnadow hebov vy. Y fynnav vy klywes an hwedhel leun, ha'n poesekka; y fynnav vy godhvos an ahwer dhe Magott koth, ha prag y kewsis ev dhymm y'n maner na. Son y lev o namag ownek, mar kalla henna gwir.'

Wosa powes may leveris Frodo travyth ha lagatta orth an tan, Pypyn a leveris 'Yth esa own dhyn ni oll, hag y fia own dhisso ynwedh mar pes helghys dre dhew jydh gans Marghogyon Dhu.'

'Ha pyth yns i?'

'Furvow du a varghogeth war vergh du,' a worthybis Pypyn. 'Mar ny vynn Frodo kewsel, my a vydh leverel orthis an hwedhel leun diworth an dalleth.' Ev a dherivas hwedhel aga vyaj a-dhia i dhe asa Hobyton. Sam a wrug nebes penn-droppyansow ha geryow yn unn skoedhya. Frodo a besyas bos taw.

'My a dybsa ty dhe dhismygi oll a henna mar ny wrug vy gweles an furv dhu na war an dirva - ha klywes an son koynt yn lev Magott. Pyth yw dha dybyansow Frodo?'

'Kenderow Frodo re beu pur gevrinek,' yn-medh Pypyn. 'Mes homm yw an prys may koedh dhodho igeri an dra. Dhe'n termyn ma, ny veu res dhyn namoy es dismyk Tiek Magott a-dro dhe dresor Bylbo koth rag digelmi an dra.'

'Nyns o henna namoy es dismyk,' a leveris Frodo yn fysk. 'Ny woer Magott travyth.'

'Magott Koth yw gwas fel,' yn-medh Merri. 'Meur a hwer a-dryv y fas kylghek na dhiskwedh yn y gows. Dell glywav, ev a wrug mos y'n Koes Koth termyn dhe dermyn, hag ev a woer traow koynt pals dell hevel. Ty a yll leverel orthyn, Frodo, mar tybydh jy y dhismyk dhe vos po da po drog.'

'My a dyb,' a worthybis Frodo yn lent, 'ev dhe vos dismyk da, yn rann. Yma kevrenn orth anethow koth Bylbo, hag yma'n Varghogyon ow hwila orto, po orthiv vy. My a dyb ynwedh, mar mynnyowgh godhvos, na vos an dra anpoesek vytholl; nyns ov vy salow omma, po yn le vyth arall.' Ev a viras a-dro orth an fenestri ha fosow, haval orth bos own dhodho i dhe goedha distowgh. An re erell a viras orto yn taw ha govires an eyl dh'y gila yn styryek.

'Ev a vynn y lever pols berr,' a hwystras Pypyn dhe Merri. Merri a benn-droppyas.

'Wel!' a leveris Frodo wor'tiwedh, dell wrug ev esedha ewn y gador hag ewnhe y geyn, haval ev dhe wul dewis. 'Ny allav vy y witha yn-dann gel nafella. Res yw dhymm leverel neppyth dhewgh hwi oll, mes ny wonn fatell dh'y dhalleth.'

'Dell dybav, y hallav vy dha weres,' yn-medh Merri yn kosel, 'dre leverel orthis jy neppyth a'n dra.'

'Pandr'a leverydh?' a leveris Frodo, dre vires orto yn prederus.

'Ty yw trist, Frodo ker, drefenn na woer fordh da dhe leverel duw genes. Y fynnes gasa an Shayr, heb mar. Mes danjer re goedhas warnas skonna es dell wruss'ta gwaytya, ha lemmyn yth esos'ta owth ervira mos distowgh. Ha ny vynnydh. Ni yw pur geudhesik a-barthos.'

Frodo a igoras y anow, ha'y deges arta. Y wolok a varth o maga tidhanus hag i dhe hwerthin. 'Frodo ker!' yn-medh Pypyn. 'A wruss'ta tybi ty dhe dhalla oll ahanan? Nyns es'ta po skentel po prederus lowr rag gul henna! Apert re beu ty dhe dewlel mos, ha ty re beu ow leverel farwel dhe'n tylleryow yw gwell genes a-dhia mis Ebryl. Prest ni re glywas ty dhe derleverel: "A vydhav vy mires y'n nans na arta, dell ombrederav," ha traow erell a'n par na. Ha ty a dholos bos dha arghans skat, ha gwertha dha Bag End meurgerys dhe'n Sakvyl-Bagynsow na! Hag oll an kowsow kevrinek na gans Gandalf.'

'Re'n ebrenn a-wartha!' a leveris Frodo. 'My a dybis my dhe vos ha war ha skentel. Ny wonn an pyth a lavarsa Gandalf. Eus dadhel yn kever ow diberthans oll a-dreus an Shayr ytho?'

'Agh, na!' yn-medh Merri. 'Na vos prederus 'dro dhe henna! Ny vydh kevrinek dre dermyn hir, heb mar; mes dhe'n termyn ma, nyns yw godhvedhys marnas genen ni, dell dybav. Res yw dhis perthi kov, ni a'th aswonn yn ta, hag yth eson ni genes lieskweyth. Ni a yll dismygi an pyth a dybydh dell vydh usys. Yth aswonnis vy Bylbo ynwedh. Yn hwir, my re viras orthis gans rach a-dhia ev dhe asa. My a dybis ty dh'y sywya wostiwedh; my a waytyas ty dhe vones kyns, ha ni re beu nebes prederus a-gynsow. Y'gan beu own ty dhe slynkya dreson ha mones distowgh, dha honan, haval orto ev. A-dhia gwenton, ni re beu hewoel ha gul towlow agan honan. Ny vydhydh diank yn es!'

'Mes res yw dhymm mos,' yn-medh Frodo. 'Nyns eus fordh dhe-ves a'n dra, kowetha meurgerys. Tra drogh yw ragon ni oll, mes euver yw dhe assaya ow hensynsi. Drefenn hwi dhe dhismygi kemmys a'n gwirvos, mar pleg gweres orthiv, ha na assayewgh ow lettya!'

'Ny govedhydh!' a leveris Pypyn. 'Res yw dhis mos, rakhenna, res yw dhyn gul yndella ynwedh. Merri ha my a dheu genes. Sam yw gwas splann, hag ev a lammsa yn bryansenn dhragon rag dha sawya, mar ny wrug ev disevel dres y dhewdroes y honan; mes res vydh dhis moy es unn koweth y'th aneth peryllus.'

'Ow hobytow ker ha meurgerys!' yn-medh Frodo, movys yn town. 'Mes ny allav vy y asa. Yth erviris vy yn kever henna nans yw termyn hir, ynwedh. Ty a gows yn kever peryll mes ny'n gonvedhydh. Nyns yw henna helghyans-tresor, nyns yw vyaj mos-ha-dehweles. Yth esov vy ow fia diworth peryll marwel yn peryll marwel.'

'Ni a gonvedh, heb mar,' yn-medh Merri yn fen. 'Henn yw an skila ni dhe ervira dos. Ni a woer na vos an bysow tra hwarthus; mes ni a vynn gul pynag a yllyn ni dhe weres orthis erbynn an Eskar.'

'An bysow!' a leveris Frodo, gans marth dien lemmyn.   

'Ya, an bysow' yn-medh Merri. 'Ow hobyt koth meurgerys, ny withydh y'th vrys govynnuster kowetha. My re wodhva yn kever bosva an bysow dre vlydhynyow - a-dhia termyn kyns Bylbo dhe vones dhe-ves, yn hwir; mes drefenn bos apert ev dhe dybi y dhe vos kevrin, my a withas an godhvos yn-dann gel, bys yn ni dhe wul agan bras. Ny wrug vy aswonn Bylbo mar dha ha dell y'th aswonnav, heb mar; re yowynk en vy, hag ev o prederussa ynwedh - mes nyns o ev prederus lowr. Mars pe da genes godhvos an fordh may hwrug vy y dhismygi, y fynnav vy leverel orthis yn y gever.'

'War yew!' a leveris Frodo yn gwann.


'An Sakvyl-Bagynsyow o y derroes, dell ve gwiw. Unn jydh, blydhen kyns an Kevywi, yth esen vy ow kerdhes a-hys an fordh, pan wrug vy gweles Bylbo, dre jons, war-rag. Distowgh, y'n pellder, an S.-B.ow a omdhiskwedhas, ow tos troha ni. Bylbo a lentyas, hag ena, ev a dhisomdiskwedhas! Yth en vy mar amovys ha skant nyns esa godhvos lowr dhymm omgudha dre fordh nebes moy herwydh usadow; mes my a gramblas dres an ke ha kerdhes y'n park dhe'n tu arall. Yth esen vy ow kyki y'n fordh, wosa an S.-B.ow dhe dremena, hag yth esen vy ow mires yn poran orth Bylbo pan wrug ev dasomdhiskwedhes distowgh. My a welas lughesenn a owr dell worras ev neppyth yn boket y lavrek.

Wosa henna my a waryas. Yn hwir, dell amytyav, my a aspias. Mes an dra o dhe-les dell aswonnydh, ha nyns en vy moy es yonker. Dell waytyav, my yw an den yn unnsel y'n Shayr, marnas ty, Frodo, re welas lyver kevrinek an gwas koth.'

'Ty re redyas y lyver!' a grias Frodo. 'Re'n ebrenn a-ughon, yw salow travyth vytholl?'

'Nyns yw travyth yw pur salow, dell dybav,' yn-medh Merri. 'Mes nyns esa moy es unn gowolok skav dhymm, ha henn o kales dhe wul. Nevra ny wrug ev gasa an lyver a'y worwedh a-dro. Ple'ma ev lemmyn dell omwovynnav? Usi ev dhisso Frodo?'

'Na, nyns esa ev dhe Bag End. Bylbo re'n kemmeras dhe-ves martesen.'

'Wel, dell wrug vy leverel kyns,' a besyas Merri, 'My a omwithas ow godhvos bys y'n Gwenton ma pan dheuth ha bos traow sevur. Ena, ni a dhallathas agan bras; ha, drefenn ni dhe vos ervirys, ni o pur dhour. Nyns osta knowenn es dhe grakkya, ha Gandalf yw gweth. Mes, mar pe da genes bos kommendys dh'agan pennhwithrer, my a yll y dhiskwedhes dhis.'

'Ple'ma ev?' a leveris Frodo, ow mires a-dro, haval ev dhe waytya den visourys dhe omdiskwedhes

a-dhiworth amari.

'Gwra kamm war-rag, Sam!' yn-medh Merri, ha Sam a sevis yn-bann gans fas o rudh bys yn y dhiwskovarn. Ottomma agan kuntellor a gedhlow! Hag ev a guntellas meur yn hwir, kyns ev dhe vos kechys. Wosa henna, ev a dybis bos yn-dann gwarnyans dell hevel, hag ev a syghas.'

'Sam!' a grias Frodo, yn-dann omglywes na allas an marth ynkessya moy. Ny allas ev ervira mars omglywas ev po serrys, po didhanys, po difresys, po travyth marnas gokki.

'Ya, syrr!' a leveris Sam. 'Gav dhymm syrr, mes ny vynnis vy gul drog dhisso, na dhe Vr. Gandalf. Yma nebes furder dhodho ev; pan leversys jy mos ow honan, ev a leveris na! kemmer genes nebonan a yllydh trestya ynno.'

'Mes, dell hevel, ny allav vy trestya yn nagonan,' a leveris Frodo.

Sam a viras orto yn anlowen. 'Henn yw serghek orth an pyth a vynnydh,' yn-medh Merri. 'Ty a yll trestya ynon dhe sevel rybos dres puptra pyseul, ha ty a yll trestya ynon dhe witha neb kevrin yw dhisso - gwell es dell y'n gwithydh dha honan. Mes ny yllydh trestya ynon dhe'th asa mos yn peryll dha honan, ha mos heb ger. Ni yw dha gowetha, Frodo. Ytho: henn yw an kas. Ni a woer brassa rann an pyth a wrug Gandalf leverel orthis. Ni a woer myns bras yn kever an Bysow. Yma own euthek dhyn - mes ni a wra dos genes, po ni a wra holya war dha lergh haval dhe geun.'

'Yn hwir, syrr,' a geworras Sam, 'y koedh dhis holya kusul an Elfow. Gyldor a gusulyas kemmeres genes an re a vynn mos, ha ny yllydh y nagha.'

'Ny vynnav y nagha,' yn-medh Frodo, ow mires orth Sam esa ow krysla lemmyn. 'Ny vynnav vy y nagha, mes nevra ny vydhav vy krysi ty dhe goska arta, po renki po na. My a vydh potya orthis krev rag bos sur.

Hwi yw bagas a vilens toellek!' ev a leveris, ow treylya war tu ha'n re erell. Mes bennigys re bowgh!' ev a hwerthis ha sevel yn unn gwevya y dhewvregh, 'My a dhaskorr. Y fynnav vy degemmeres kusul Gyldor. Mar ny ve an peryl mar tewl, y tonnsyen dre lowena. Mes ny allav vy gul marnas omglywes lowen; lowenna es dell wrug vy omglywes dre dermyn hir. Yth esa euth genev a'n gorthugher ma.'                                                       

'Da! Henn yw gwrys ytho. Tri lowengarm rag Kapten Frodo hag erell!' a armsons i; hag i dhe dhonsya a-dro dhodho. Meri ha Pypyn a dhallathas kan a wrussons i pareusi rag an prys na.

Gwrys veu warlergh an gan-Korr a ganas Bylbo dhe dhalleth y aneth nans o hirdermyn, ha hi a veu gwrys dhe'n keth ton:


Leveryn 'Farwel' dhe oeles ha hel,

Kyn hwra gwyns krev ha glaw yn fell,

Gasa ni a vydh kyns golow an jydh,

Troha koesow tewl, ha menydhyow pell.


Dhe Ryvendell, le Elfow kel;

Lannergh a-woeles halyow gell,

Dre dhifeyth ha goen ni a yn skon,

Dhe fordhow erell, fordhow pell.


Eskerens a-rag, a-dryvon own,

Gweli yn-dann an ebrenn-nos down,

Bys yn gyllys gwir agan lavar hir,

Agan negys gwrys, gorfennys an dro.


Res yw mos! Res yw mos!

Marghegyn ni kyns bora dhe dhos!                                                                 


'Pur dha!' yn-medh Frodo. 'Mes y'n kas na, yma meur dhe wul kyns ni dhe dhos dh'agan gweli - yn-dann to, haneth dhe'n leha.'

'Agh, nyns o honna moy es bardhonieth!' a leveris Pypyn. A'th eus hwans yn hwir dalleth kyns bora?

'Ny wonn,' a worthybis Frodo. Yma own dhymm a'n Varghogyon Dhu na, ha sur ov vy bos ansalow gwitha yn unn le dre dermyn hir, yn arbennik yn le mayth yw konvedhys my dhe vones dhodho. Ynwedh, Gyldor a gusulyas ahanav na hokya. Mes y'm beus hwans bras gweles Gandalf. My a welas bos Gyldor prederus pan glywas ev na wrug Gandalf omdhiskwedhes. An mater yw serghek orth dew dra. Wosa pestermyn a allo dos an Varghogyon dhe Bukelburi? Ha wosa pestermyn a yllyn ni mos? Res vydh restrans meur.'

'Yn gorthyp dhe'n nessa govynn,' yn-medh Merri, ni a allsa gasa wosa our. Namag puptra yw parys. Yma hwegh hoba yn marghti a-dreus an park; puptra yw fardellys marnas nebes dillas moy ha'n boes podradow.'

'Dell hevel, henna re beu bras pur effeythus,' yn-medh Frodo. 'Mes pandra dybyowgh yn kever an Varghogyon Dhu? A via salow gortos Gandalf dres unn jydh?'

'Henn yw serghek orth an pyth a dybydh i dhe wul mar kwrellons i dha gavoes omma,' a worthybis Merri. 'I a allsa drehedhes dh'omma dhe'n termyn ma, heb mar, mar ny vons i hedhys dhe'n Yet Kledh, yn le may teu an ke dhe lann an avon, dhe'n tu ma an pons. Ny's gasa entra an gwithysi-yet dres an nos, kyn hwrellons i ynnia entrans. Yn golow an jydh ynwedh, i a assaysa aga nagha, dell dybav, dhe'n leha bys y'n prys i dhe dhanvonn messach dhe Vester An Hel - rag na via da gansa golok an Varghogyon, ha sur ov vy y fia own dhedha dresta. Mes, heb mar, ny yll Bukland sevel erbynn omsettyans diwysyk dre dermyn hir. Ha martesen, y'n myttin, nebonan keffrys ha Marghek Du a dheffo ha govynn yn kever Mester Bagyns a vo gesys. Godhvedhys yw dre vras ty dhe dhehweles rag triga dhe Grikholow.'

Frodo a esedhas pols ha prederi. My re galeshas ow brys,' ev a leveris wostiwedh. 'My a vynn dalleth a-vorrow, kettel vo bora. Mes ny vynnav vy mos dre fordh: y fia salowwa gortos omma es gul yndella. Mar kwrav vy mos dre'n Yet Kledh, ow dibarth a vydh godhvedhys distowgh, yn le bos kevrin dre nebes dydhyow dhe'n leha, dell vo an kas. Hag, yn poesekka, an Pons ha'n Fordh Est nes dhe'n emlow a vydh yn-dann goel yn sur, mar teffo neb Marghek a-berth yn Bukland po na. Ny wodhyn ni aga niver; mes yma dew dhe'n leha, ha martesen moy. An gwella fordh yw onan a wra tu anwaytys yn tien.'

'Mes ny yllowgh hwi mos marnas y'n Koes Koth y'n kas na!' a leveris Fredegar, meur y euth. 'Ny yllowgh hwi tybi 'dro dhe wul henna. Henn yw mar peryllus ha Marghogyon Dhu!

'Nag yw, nag yn tien,' yn-medh Merri. 'An tybyans a hevel bos pur euthek, mes Frodo yw ewn dell grysav. Henn yw an fordh hepken dhe dhalleth heb bos sywys distowgh. Gans nebes chons da, y hwryllyn ni les meur.                    'Mes ny vydh chons da dhewgh y'n Koes Koth,' a dhadhlas Fredegar. 'Nyns eus chons vyth dhe nagonan yn ena. Hwi a vydh dos ha bos kellys. Nyns a tus a-ji dhodho.'

'Agh, gwrons!' a leveris Merri. 'An Brandibukow a a-ji - treweythyow, pan y's teves hwans. Yma entrans privedh dhyn. Frodo eth a-ji, unnweyth, nans yw termyn hir. My re beu a-ji dhe bo diw po teyr thro: henn o dydhweyth, heb mar, pan o an gwydh koskek ha kosel.'

'Wel, hwi a wra dell vo gwella genowgh!' yn-medh Fredegar. 'Yma own dhymm a'n Koes Koth yw brassa es neppyth arall a wonn vy: an hwedhlow a-dro dhodho yw haval dhe dhroghunros; mes nyns yw poesek ow breus drefenn na wrav vy an vyaj. Ytho, pur dha yw genev bos nebonan ow kortos omma, nebonan a yll leverel orth Gandalf an pyth a wrussowgh hwi, pan omdhiskwedh ev, dell wra ev kyns pell, sur ov vy.'

'Nyns esa hwans vyth dhe Fregar gasa an Shayr, ny vern an myns may fo Frodo da ganso, na weles pynag a vo yn-mes dhedhi. Y deylu o genesik dhe'n Estferdhyn, diworth Rysbuj yn Ponstir, mes nevra ny wrug ev mos a-dreus Pons Brandiwayn. Y negys, herwydh kynsa towlenn an vrasoryon, o gwitha y'n Shayr ha dyghtya orth tus wovynnus, ha pesya an hus bos Frodo hwath yn Krikhollow mar bell ha gallo ev. Ev re dhros nebes dillas koth Frodo, rag gweres orto gul an oberenn. Boghes ny wrussons i konvedhes bos pur beryllus an oberenn na.

'Splann', a leveris Frodo, pan wrug ev konvedhes an dowlenn. Ny allsen vy gasa messach rag Gandalf ken. Ny wonn mar kodhons i redya, an Varghogyon na, mes ny vynnsen vy bedha gasa messach skrifys, erbynn an kentel i dhe entra ha hwithra a-dro dhe'n chi. Mes, mar mynn Fatti gwitha an chi, hag y hallav vy bos sur Gandalf dhe gavoes an fordh mayth ethen ni, ow breus yw kaleshes. Yth av y'n Koes Koth dhe gynsa golow a-vorrow.'

'Wel, henn yw gwrys,' yn-medh Pypyn. Gwell yw genev agan soedh yn konter dhe soedh Fatti - ow kwitha omma bys yn dos Marghogyon Dhu.'

'Na vreus orth henna bys yn hwi dhe vos a-ji dhe'n Koes Koth tamm,' yn-medh Fredegar, 'hwi a vydh mynnes bos omma genev vy kyns an eur ma a-vorrow.'

'Nyns eus poynt dadhla yn y gever namoy,' a leveris Merri. 'Res yw dhyn hwath kempenna ha gorfenna an fardellans, kyns ni dhe dhos dh'agan gweli. My a vydh agas gelwel kyns bora.'

Pan esa ev yn'y weli wostiwedh, ny allas Frodo koska dre dermyn hir. Yth esa ludh dh'y dhiwarr. Da o ganso ev dhe varghogeth dhe'n nessa dydh. Wor'tiwedh, ev a goedhas yn hunros godewl, may hwrug ev mires, a-dhiworth fenester ughel, dres mor tewl a wydh kelmys. Dhe woeles, yn mysk an gwreydh, yth esa son a groaduryon goverek ow kramya. Ev a omglywas i dh'y gavoes wostiwedh.

Ena, ev a glywas tros dhe'n pellder. Yn kynsa, ev a dybis bos son a wyns meur, ow nessa dres del an koes. Ena, ev a wodhva y vos son an Mor, pell dhe-ves; son nevra ny wrug ev y glywes yn bywnans-difun, kyn hwrug ev dos yn y hunrosow yn fenowgh. Distowgh, yth esa ev yn tir gwag, nyns esa gwydh vydholl. Yth esa ev dhe rugek dewl, hag yth esa fler koynt a hoelan dhe'n ayr. Ev a viras yn-bann, hag a welas tour hir gwynn, ow sevel y honan war dhrumm ughel. Ewl a dheuth dhodho yskynna an tour ha gweles an mor. Ev a dhallathas krambla yn-bann an drumm war tu ha'n tour: mes distowgh golow a dheuth y'n ebron, hag yth esa tros a daran.



6. An Koes Koth



Frodo a dhifunas distowgh. Tewl o y'n stevell hwath. Yth esa Merri ow sevel y'n stevell, kantol yn unn dhorn, ow frappya orth an daras gans an dorn arall. 'Kres! Pyth yw an dra?' a leveris Frodo, nebes skruthys ha kemmyskys.

'Pyth yw an dra!?' a grias Merri. 'Prys sevel yw. Peder eur hanter yw ha pur niwlek. War yew! Yma Sam ow tarbari hansel seulabrys. Keffrys Pypyn yw difun. Yth esov vy ow mos rag dibra an hobas ha kyrghes an huni a vydh doen an fardellow. Difun orth an sygerwas na Fatti! Yma res dhodho leverel farwel dhyn, dhe'n leha.'

Nebes wosa hwegh eur, an hobytow o parys dhe dhalleth. Yth esa Fatti Bolger ow televa hwath. I a greupyas mes a'n chi yn kosel. Merri a hembronkas, ow kidya hoba beghys, hag a sywyas orth fordh a wrug mos der dreynek a-dryv dhe'n chi, ha wosa, a-dreus nebes parkow. Yth esa del an wydh ow terlentri, hag yth esa pub barrenn ow tevera; an gwels o loes gans gluth yeyn. Puptra o kosel, ha sonyow pell dhe-ves a hevelis bos nes ha kler: yer ow klattra yn garth, nebonan a dhegeas daras chi pell dhe-ves.

Yn aga hrow, i a gavas an hobas; bestes byghan duryadow a'n eghenn meurgerys gans hobytow, na skav, mes da rag lavur dydh hir. I a yskynnas, hag yn skon yth esens i ow marghogeth dhe-ves y'n niwl, a igoras yn anvodh a-ragdha, hag a dhegeas yn tifenn a-dryv dhedha. Wosa marghogeth a-dro dhe our, yn lent ha heb kewsel, i a welas an Ke, a omdhiskwedhas distowgh a-rag. Ev o hir, ha kudhys oll gans gwiasow kevnis, haval dhe roesow arghans.

'Fatell yllowgh hwi mos dre hemma?' a worthybis Fredegar.

'Hol orthiv!' yn-medh Merri, 'ha ty a vydh konvedhes.' Ev a dreylyas a-gledh ha gul fordh a-hys an Ke, ha wosa pols berr, i a gavas tyller may hwrug ev plegya war-ji, a-hys gwelv kew. Troghva re beu gwrys dhe bellder berr dhiworth an Ke, a wrug diyskynna yn lent y'n dor. Yth esa fosow a vrykk dhodho a sevis tamm ha tamm bys yn i dhe wul gwarak, ha gul kowfordh a sedhas yn town yn-dann an Ke, hag a dhasomdhiskwedhas y'n kel dhe'n tu arall.

Omma, Fatti Bolger a hedhis. 'Farwel, Frodo!' ev a leveris. 'Y fia gwell genev na wrelles mos y'n Koes. Yma govenek dhymm na vydh res dha sawya kyns penn an jydh. Mes chons da dhis, hedhyw ha pub dydh!'

'Mar ny vo travydh gweth es an Koes Koth a-rag, y fydh chons da dhymm yn hwir,' yn-medh Frodo. 'Lever orth Gandalf fistena a-hys Fordh Est: ni a vydh dehweles dhedhi skon, ha ni a vydh vyajya mar skav ha gyllyn.' 'Farwel!' i a grias, hag i dhe varghogeth yn-nans war an leder ha disomdhiskwedhes diworth gwel Fredegar y'n kowfordh.

Tewl ha goyeyn o. Dhe benn arall, deges veu gans yet gwrys a welennow tew a horn. Merri a dhiyskynnas ha dhialhwedha an yet. Pan wrussons i oll tremena dresti ev a's herdhyas yn unn dhegea arta. Hi a dhegeas gans son seni, ha'n florenn a glykkyas. An son o tewl.

'Ytho!' yn-medh Merri. 'Hwi re asas an Shayr, ha lemmyn yth esowgh hwi yn-mes anedhi ha dhe amal an Koes Koth.'

'Yns i gwir, an hwedhlow a-dro dhodho?' a wovynnas Pypyn.

        'Ny wonn an hwedhlow usi y'th vrys,' a worthybis Merri. 'Mar tybydh jy a'n hwedhlow a euth a wrug mammethow Fatti leverel orto, 'dro dhe voekkas-nos ha bleydhi ha traow a'n par na, my a lavarsa 'na'. Ny grysav evy ynna. Mes an Koes yw koynt yn hwir. Puptra ynno yw moy yn fyw, puptra a woer a pyth a hwer, yn neb fordh, moy es dell yw an kas y'n Shayr. Nyns yw da gans an wydh estrenyon. I a vynn mires orthis. Dell vydh usys, da yw gansa namoy es mires orthis, hedra vo dydhweyth, ha ny wrons i travyth. Termyn a dermyn, an re yw an moyha angowethek a vynn gorra skorenn dhe'n dor, po gorra gwreythenn y'th fordh, po synsi orthis gans skorenn-lovan. Mes dhe nosweyth, an le a yll dos ha bos re euthek, dell yw leverys dhymm. Namoy es po unnweyth po diwweyth a wrug vy mos omma nosweyth, ha my a withas nes dhe'n Ke. My a dybis oll an wydh dhe hwystra onan dh'y gila, ow treusleverel nowodhow ha brasow dre yeth angonvedhadow; ha'n skorr a weyvyas ha palvala heb gwyns vyth. Tus a lever an wydh dhe waya yn hwir, hag i a wra kyrghynna estrenyon ha'ga lettya stag. Yn hwir, nans yw pell, i a omsettyas orth an Ke: i a dheuth hag a omblansas er y bynn ha poesa dresto. Mes Hobytow pals a dheuth hag i a droghas dhe'n dor kansow a wydhenn, hag i a wrug tansys meur y'n koes ha gul sketh hir dre leski oll an dor pols est dhe'n Ke. Wosa henna, an wydh a hepkorras an omsettyans, mes i a dheuth ha bos pur angowethek. Yma aswa efan ha moel hwath pols a-ji, y'n le may feu gwrys an tansys.'

 'Eus neppyth arall yw peryllus ynno, keffrys ha'n gwydh?' a wovynnas Pypyn.

'Yma traow koynt divers a drig ynno, a-ji yn town, ha dhe'n tu arall, dell glywis vy; nevra ny wrug vy aga gweles. Mes neppyth a wra hynsow. Pan entrir, y kevir hynsow kler; mes i a way ha chanjya dell hevel, termyn a dermyn war neb kor pur goynt. Dhe bellder berr diworth an kowfordh ma, yma, po yth esa dre dermyn hir, dalleth a hyns re efan troha'n Lannergh Tansys, ha war-rag wosa henna y'gan fordh po moy po le, war-howldrevel ha nebes war-gledh. Henn yw an hyns a vydhav vy assaya y gavoes.'



An hobytow a asas an gowfordh ha marghogeth a-dreus an gew efan. Dhe'n tu arall, yth esa hyns gwann a yskynnas war-vann dhe leur an Koes, martesen kans lath po moy dres an Ke; mes ev a dhisomdhiskwedhas kettoeth hag ev dh'aga dri yn-dann an wydh. Dre vires war-dhelergh, i a allas gweles linenn dewl an Ke dres garrow an wydh esa oll a-dro dhedha yn tew. Dre vires war-rag, ny yllsens i gweles marnas garr-wydh a vrasteryow ha furvow divers: po ewn po kamm, treylys, ledrek, po platt po moen, po gwastas po kolmek ha skorrek; an garrow oll o po glas po loes gans kywni ha tevyansow loubek ha blewek.

Nyns esa cher da marnas dhe Merri, dell hevelis. 'Y fia tybyans da ty dh'agan hebronkya ha kavoes an hyns na,' Frodo a leveris dhodho. 'Na'gan gasa kelli an onan dh'y gila, po ankevi tu an Ke!'

I a wrug hyns yn mysk an wydh, ha'ga hobas a droesyas war-rag, ow koheles an wreydh pals a dreylyas a-dro dhe'n dor ha keswia. Nyns esa istevyans vyth. Yth esa an dor owth ughelhe tamm ha tamm, ha dell wrussons i mos war-rag, an wydh a hevelis dos ha bos hirra, tewlla, ha tewwa. Nyns esa son vyth, marnas bannaghenn dreweythus a lybor ow koedha dhe'n leur dre'n del dison. Nyns esa po hwystrans po gwayans yn mysk an skorrow; mes yth esa omglywans anes dhedha oll i dhe vos aspiys gans gogrys, ow townhe bys yn kas ha martesen enebieth.  An omglywans a ynkressyas tamm ha tamm, bys yn i dhe dhalleth mires po war-vann po war-dhelergh yn uskis, ow kwaytya klout tromm.

Nyns esa hyns vyth hwath, ha dell hevelis, yth esa an wydh orth aga lettya pup-prys. Pypyn a omglywas na allas ev y berthi namoy, ha heb gwarnyans vyth ev a armas. 'Oi! Oi!' ev a grias. 'Ny vynnav vy gul travyth. Gas vy dhe dremena!'

An re erell a hedhis, amovys; mes an kri a goedhas haval ev dhe vos tegys gans kroglenn dew. Nyns esa na dhasson na worthyp, mes y hwrug an koes dos ha bos doessa ha hewoella es kyns, dell hevelis.

Ny armsen vy, mar pen vy ty,' yn-medh Merri, 'Yma moy a dhrog  es da dredho.'

Frodo a dhallathas omwovynna mar pedha guladow dhe gavoes hyns dre'n wydh, ha mar pia tybyans da dhe dhri y gowetha y'n koes euthek ma. Yth esa Merri ow mires diworth unn du dh'y gila, ha dell hevelis, nyns o diogel y vrys yn kever an tu ewn. Pypyn a'n gwelas. 'Ny dremenas termyn hir kyns ty dhe gelli agan hyns,' ev a leveris. Mes dhe'n prys na Merry a wrug hwiban a dhifres ha poyntya war-rag.

'Wel, wel!' ev a leveris. 'An gwydh ma a wra gwaya yn hwir. Ottena Lannergh an Tanses a-ragon (po yma govenek dhymm yndella), mes an hyns trohag ev yw gyllys dell hevel!'


An golow a dheuth ha bos klerra dell wrussons i mos war-rag. Distowgh, i a dheuth mes a'n wydh, hag yth esons i yn spas efan, kylghek. Yth esa an ebron a-ughta, glas ha kler o, hag o marthus dhedha drefenn  na allsens i gweles an bora, ha'n niwl ow klerhe diworth aga hyns yn-dann to an koes. Nyns o an howl ughel lowr hwath rag splanna y'n lannergh, kynth esa y wolow orth pennow an wydh. An del o tewwa ha gwyrttha a-dro dhe emlow an lannergh, orth y maylya gans fos o ogas ha dien. Nyns esa gwydhenn vyth ow tevi ena, travyth marnas gwels garow ha plansow hir pals: keger tanow ha disliw, persil-koes, hwenn-tan ow hasa yn lusu mannbluvek, ha linas hag askall digabester. Tyller angempen ha hager: mes dell hevelis, yth o lowarth teg ha lowen wosa an Koes tagek.

An hobytow a omglywas kennerthys, hag i a viras war-vann yn kovenek orth golow an jydh owth igeri y'n ebron. Dhe du arall an lannergh, yth esa aswa y'n fos a wydh, ha hyns kler dresti. I a allas y weles, ow mos war-rag y'n koes, leow efan hag igor orth an ebron  dhodho, kyn hwrug neshe an wydh yn nebes leow ha'y worskeusi gans aga skorr tewl. I a varghogas a-hys an hyns ma. Yth esens i owth yskynna tamm ha tamm hwath, mes i eth yn-rag skonna yn-feur es kyns, ha gans kolonn gwell, drefenn an Koes dhe dhiserri dell hevelis dhedha, hag ev a's asa tremena anlettys wor'tiwedh.

Mes wosa pols berr, an ayr a dhallathas dos ha bos toemm ha tew. An wydh a neshas arta dhe'n dhew du, ha ny ylsons i gweles pell war-rag namoy. Lemmyn, kreffa es kyns, i a omglywas enebieth an koes ow kwaska warnedha. Mar taw o may hwrug kammow karnow agan hobas dasseni y'ga skovarnow. Frodo a assayas kana kan rag aga hennertha, mes y lev a goedhas yn hanas.

A! Vyajoryon y'n tir a skeusow du

Na borth own! Awos, kynth yns i tewl,

Koesow oll a vydh gorfenna

Y hwelons an howl a wra tremena:

Howl ow sevel, howl ow sedhes,

Po penn an jydh po dydh diwedhes

Po est po west koesow oll a fyllel...


Fyllel - kettoeth ha'n ger, y lev a goselhas yn taw. An ayr o poes dell hevelis, ha skwithus o dhe wul geryow. Nebes a-dryv dhedha, skorrenn bras a goedhas gans tervans diworth gwydhenn goth a worskeusas orth an hyns. Dell hevelis, an gwydh a neshas ha degea an hyns a-ragdha.

'Nyns yw da gansa oll an geryow yn kever gorfenna ha fyllel,' a leveris Merry. 'Na gan moy y'n eur ma. Gort bys yn ni dhe dhrehedhes an amal, ni a yll treylya ha kana gwers bywek orta!.

Ev a gowsis gans cher da, ha mars omglywis ev prederus, ny wrug ev hy diskwedhes. Ny wrug gorthybi an re erell. I o duwenik. Yth esa poes ow sedhi war kolonn Frodo, tamm ha tamm, hag ev a'n jeva edrek a omsettya erbynn godros an wydh a ynkressyas gans pub kamm war-rag. Namna wrug ev hedhi ha profya tybyans dasweles (mar pe henna guladow hwath) mes kyns gul yndella, yth esa chanj dh'aga hyns. An hyns a hedhis yskynna, hag ev a dheuth ha bos gwastas dre bols. An gwydh tewl a kildennas a'n hyns, hag i a allsa y weles ow mos war-rag ogas ewn. A-rag dhedha, mes orth pellder nebes hir hwath, yth esa bre wyrdh, heb gwydh, owth yskynna haval dhe benn-blogh 'mes a'n koes a'n kyrghynnas. Dell hevelis, yth esa an hyns owth amkana war-tu ha hi yn poran.



Lemmyn, i a fistenas war-rag arta, da o gansa an tybyans yskynna dres to an Koes pols. An hyns a sedhas, ha dalleth yskynna arta, ha'ga dri wostiwedh dhe-woeles an run serth. Ena, an hyns a asas an gwydh ha disliwya y'n gwels. An koes a sevis oll a-dro dhe'n vre haval dhe wols tew a worfennas yn tynn yn kylgh a-dro dhe'n penn-blogh.

An hobytow a hembrenkyas aga hoba war-vann, yn hyns ow treylya a-dro dhe'n vre erbynn i dhe dhrehedhes an gwarthav. Ena, i a sevis ha lagatta oll a-dro. An ayr o splann gans golow an howl, mes niwlek; ha ny allsons i gweles dre bellder meur. Nes dhe'n vre, ogas ha gyllys veu an niwl; kyn hwrug ev gorwedha hwath yn kewyow keskerys an koes, ha war-tu ha'n soth anedha yth esa niwl owth ysykynna hwath haval dhe bo ethenn po korrgomolennow a vog gwynn, diworth plegyans a droghas glan a-dreus an Koes.

'Ottena,' yn-medh Merri, 'henn yw hyns an Wydhiwyndel. Ev a dheu a-diworth an Goen ha gwra resegva soth-west dre gres an Koes hag omjunya gans an Brandiwayn dhe-woeles dhe Bennke. Nyns yw tybyans da mos troha'n le na! Dell yw leverys, nans an Wythiwyndel yw koyntta rann an Koes oll - an kresenn may teu oll an koyntys, dell y'm konvedhowgh.'

An re erell a viras war-tu ha'n le may hwrug Merri diskwedhes, mes ny allsons i gweles boghes marnas niwlow a-ugh an nans golyb down; ha dresto, hanter soth an koes a dhisliwyas y'n pellder.

Yth esa an howlsplann war an gwarthav ow tos ha bos poeth. An eur o a-dro dhe unnek eur martesen; mes niwl an kynyav a'ga lettyas gweles pellder hir a-dro hwath. War tu ha'n hwolsedhes, ny allsons i gweles po linenn an Ke po nans an Brandiwayn dresti. A-gledhbarth, an tu may firsens i gans an moyha govenek, ny allsons i gweles travyth a vo linenn an Fordh Est Meur, mayth amkansons i orti. Yth esens i war ynys yn mor a wydh, ha'n gorwel o kudhys.

War-ta ha'n soth-est, an dor a goedhas dhe-ves pur yn serth, haval orth ledrow an vre dhe besya pell war-nans yn-dann an wydh, haval the vorlannow ynys hag yw, yn hwir, tuyow menydh owth yskynna diworth dowrow down. I a esedhas war an amal gwyrdh ha mires a-bell dres an Koes dhe-woeles dhedha hag i dhe dhybri aga li. Dell wrug an howl sevel ha treusi hanterdydh, i a wowelas, pell dhe-ves war-tu ha'n est, linenn las an Woen dres an Koes Koth dhe'n tu na. An gwel na a wrug cher da dhedha yn feur: da o gansa gweles neppyth dres emlow an koes, kyn na's teva hwans mos dhe'n tu na, mar kallsons i gul ken: yth esa bri euthek dhe'n Goenyow-Krug mar dhrog ha dhe'n Koes yn henhwedhlow-hobyt.


Wor'tiwedh, i a galshas aga brys mos war-rag arta. An hyns a wrug aga dri dhe'n dre, a dhasomdhiskwedhas dhe'n tu a-gledh; mes ny wrussons i y holya dre bell kyns aswonn ev dhe blegya nebes war tu ha'n deghow. Kyns pell, ev a dhallathas diyskynna yn skon, hag i a dhismygas ev dhe dhos war-tu ha nans an Wythiwyndel: nyns o henna an tu mayth esa hwans dhedha mos vytholl. Wosa nebes dadhlans, i a erviras gasa an hyns kammledyansek ma hag amkana war-gledh; drefenn bos res dhe'n Fordh bos desedhys y'n tu na, ha heb bos lies mildir dhe-ves. Ynwedh, war tu ha'n gledh, a-gledh dhe'n hyns, an tir a hevelis bos syghha hag klerra, owth yskynna war-tu ha ledrow mayth esa an gwydh tanowwa hag yth esa pinenn ha sybwydhenn yn le derwenn hag ennwydhenn ha gwydh dihanow erell a'n koes tewwa.

Yn kynsa, aga dewis o da, dell hevelis: I eth war-rag yn toeth da, mes pan wrens i gweles an howl, yn lannergh, i re dreylyas war-tu ha'n est dell hevelis, heb styr. Wor'tiwedh, an gwydh a dheuth has bos tewwa arta, yn leow mayth ens i tanowwa ha digelmys pan wres mires diworth a-bell. Ena, plegyansow down y'n dor a veu diskudhys yn anwayadow, haval i dhe vos po roskewow a rosow kowrek po pollgleudhyow efan po fordhow sedhys, andhevnydhys dre bell ha tegys gans spedhasenn. I a veu desedhys, dell vydh usys, a-dreus hyns aga herdh yn poran, ha ny yllir aga threusi marnas dre krambla yn-nans ynna hag ynskynna yn-mes arta, hag o nebes kales gans aga hobas. Pub termyn i dhe grambla yn onan anedha, i a gavas ev dhe vos leun gans pryskys hag istevyans kelmys, ha ny wre hepkorr an istevyans a-gledh, mes ev a wre yndella pan wrens i treylya a-dheghow; ha res veu dhedha mos nebes pellder a-hys goeles an kleudh kyns i dhe gavoes hyns yn-bann an dorrlann a-dal. Pub termyn i dhe grambla yn-mes, an gwydh o tewwa ha tewlla dell hevelis; ha pupprys, kalessa o kavoes hyns a-gledh ha war-vann, hag i a veu herdhys a-dheghow ha war-nans.


Wosa po our po diw, i re gollas aga thuglywes yn tien, mes i a aswonnis i dhe hedhi mos a-gledh nans o termyn pell. I a veu lettys a'ga fordh, hag yth esens i ow kul marnas holya orth kors a veu ordenys ragdha lemmyn - war-tu ha'n est ha'n soth, yn kolonn an Koes yn le yn-mes anodho.

Yth esa an dohajydh ow tos ha bos koth pan wrussons i trebuchya ha slynkya yn kris o efanna ha downna es oll kyns. Mar worskeusys o an kleudh ha mar serth y fosow mayth o analladow krambla mes anodho arta, po war-rag po war dhelergh, heb gasa aga hobas ha'ga fardellow. Ny allsons i gul marnas holya an kleudh - war-nans. An dor a dheuth ha bos medhel, ha keunegennek yn nebes leow; fentenyow a omdhiskwedhas y'n torlannow, ha kyns pell yth esens i owth holya orth gover a dheveras ha hwythenna dre weli hwennek. Ena, an dor a dhallethas diyskynna yn skon, ha'n gover krev ha trosek lemmyn, a  livas ha lamma yn-nans an vre yn skav. Yth esens i yn saven dhown, godewl, gorskeusys gans gwydh pell a-ughta.

Wosa omdhisevel a-hys an kleudh dre nebes pellder, i a dheuth yn-mes an tewlder distowgh. Haval orth gwel dre yet, i a welas an howlsplann a-ragdha. Pan wrussons i dos dhe'n aswa, i a welas i dhe dhos war-nans a-hys fols down yn torlann ughel serth, ogas hag als o. Dhe-woeles anedhi yth esa tyller efan a wels ha kors;  hag yn pellder y hyllir gweles torlann arall namnag o an eyl mar serth ha'n gila. Dohajydh owrek a howlsplann diwedhes a worwedhas yn toemm hag yn koskek war an tir kudhys y'ga mysk. Yn mysk a'n tir ma, avon a dhowr gorm a dreylyas yn tiek, hen helyk dh'y glannow, gorskeusys gans helyk, lettys gans helyk koedhys, ha labol gans milyow a dhelennow-helyk disliwys: drefenn bos awel glor toemm ha hwar ow hwytha yn fedhel y'n nans, yth esa an kors ow hwystra ha'n skorr-helyk a wigha.

'Wel, lemmyn y hallav vy dismygi an le mayth eson ni!' a leveris Merri. 'Ni re dheuth ogas hag y'n tu a-dal yn poran orth an tu mayth esa hwans dhyn y wul. Henn yw an avon Wythiwyndel! My a vynn mos war-rag ha mires a-dro.


Ev a gerdhas yn-mes y'n howlsplann ha disomdhiskwedha y'n gwels hir. Wosa nebes termyn, ev a dhasomdhiskwedhas ha leverel bos dor re fyrv ynter goeles an als ha glann an avon; yn leow pals, tonn furv eth bys y'n amal an dowr. 'Ynwedh,' yn-medh ev, 'yma neppyth haval dhe droe'lergh yw keslinek gans an avon dhe'n tu ma. Mar treylyn ni a-gledh ha'y sywya, y fydhyn ni dos mes an Koes war-tu ha'n est wor'tiwedh.'

'Martesen!' a leveris Pypyn. 'Mars yw an hyns mar hir ha henna, ha mar ny wra ev agan lywya yn keunegenn ha'gan gasa ena. Piw a wrug an hyns, dhe'th vrys, ha praga? Sur ov vy na vos gwrys rag agan gwayn ni. Yth esov vy ow tos ha bos pur wogrysek a'n Koes ma ha puptra a-ji dhodho, ha my a dhalleth krysi oll an hwedhlow yn y gever. Eus tybyans dhis yn kever an pellder dhe'n est a vo res dhyn vyajya?'

'Nag eus,' yn-medh Merri, 'nyns eus vytholl. Ny wonn an le mayth eson ni a-hys kors an Wythiwyndel, po piw a dheffa omma yn lieskweyth lowr rag gul hyns nessa dhedhi. Mes nyns eus fordh arall war-ves a allav vy gweles po dismygi.'

Heb fordh arall, i a gerdhas yn rew war-ves, ha Merri a'ga hembronkas dhe'n hyns a wrug ev kavoes. Yn pub le, yth esa kors ha gwels hir ha fethus, yn nebes leow i o hir lowr dhe sevel pell dres aga fenn; mes, pan wrussons i kavoes an hyns ev o kler lowr hag es dh'y sywya, dell wrug ev trelya a-gledh hag a dheghow rag kavoes an dor kalessa yn mysk an kenegennow ha pollow. Treweythyow, ev a dreusas goverigow arall hag i dhe resek a-hys  savenow y'n Wythiwyndel yn-mes a'n tiryow ughella, ha dhe'n leow ma yth esa po garrow-gwydh po pusorn a gors a veu gorwedhas gans rach a-dreus dhedha.

An hobytow a dhallathas omglywes pur boeth. Yth esa luyow a gelyon a bub eghenn ow nija yn unn hwyrni a-dro dh'aga diwskovarn, hag yth esa howl an dohajydh ow leski orth aga heyn. Wor'tiwedh i a dheuth a-dhesempis yn-dann goskes tanow; skorr loes bras a ystynnas a-ugh an hyns. Pub kamm war-rag a dheuth ha bos moy anvodhek es an huni kyns. Yth esa koskekter ow sygeri diworth an dor, dell hevelis, yn-bann aga diwarr, hag ow koedha yn fedhel y'n ayr war aga fenn ha'ga dewlagas.

 Frodo a omglywas y elgeth dhe goedha ha'y benn dhe benn-droppya. A-rag dhodho, Pypyn a goedhas war-rag dh'y dhiwglin. Frodo a hedhis. Ev a glywis Meri dhe leverel: 'Euver yw henna, ny allav mos war-rag kamm moy heb powes. Nappya a-res! Goyeyn yw yn-dann an helyk. Le a gelyon!'

  Nyns o honna da gans Frodo. 'War yew!' ev a grias. 'Ny yllyn ni nappya hwath, res yw dhyn gasa an koes kyns henna.' Soweth, an re erell o re skwith dhe goela orto. Rybdha, Sam a sevis, ow televa hag ow tewwynkya yn fol.

Distowgh, Frodo a omglywas kosk dh'y synsi. Ev a omglywas y benn dhe dreylya yn unn neuvya. Namna nag esa son vyth y'n ayr lemmyn. An kelyon re hedhis hwyrni. Nyns esa marnas son kosel o ogas ha mes a glywans, haval orth kan isel a dernijas a-dro dh'y dhiwskovarn, hanter yn unn hwystra, hi a wayas y'n skorr a-ugh dhodho. Ev a sevis y dhewlagas skwith ha gweles helygenn gowrek ow poesa dresto, koth ha loes o. Y skorennow a worlesas a dhrehedhas yn-bann haval i dhe vos breghow gans dornow pals, hir aga bysyow, y gorf o kudynnys ha treylys gans aswaow ganowek a wighas yn kosel dell wrug gwaya an skorennow. An dell a dernijas erbynn an ebrenn splann a dhallas orto, hag ev a goedhas dhe'n dor ha gorwedha y'n le may hwrug ev koedha war an gwels.

Meri ha Pypyn a omdhreylyas war-rag ha gorwedha, aga heyn erbynn korf an helygenn. A-dryv dhedha an aswaow bras a anowas yn efan dh'aga degemmeres dell wrug an wydhenn gwigha ha gwevya. I a viras yn-bann orth an dell loes ha melyn, ow kwaya yn kosel erbynn an golow ha kana. I a dhegeas aga dewlagas, hag i a allas klywes geryow dell hevelis dhedha, geryow goyeyn, yth esens i ow leverel neppyth yn kever dowr ha kosk. I a omres dhe'n hus ha koedha yn kosk dhe-woeles an helygenn veur loes.               

              Frodo a worwedhas pols, ow patalya erbynn an kosk esa orth y dhomhwel; ena, dre omsettyans bras, ev a wynnelas rag sevel a'y sav arta. Ev a omglywas hwans bras a dhowr goyeyn. 'Gort pols, Sam,' ev a dhyenas. Res yw, badhya dewdroes pols.'

Hanter yn hunros, ev a wandras war-rag dhe du an wydhenn esa erbynn an avon, yn le mayth esa gwreydhenn treylek bras ow tevi y'n dowr, haval i dhe vos serf talbennek ow trehedha yn-nans rag eva. Ev a wargammas a-dreus onan a'n re ma ha troghya y dhewdroes poeth y'n dowr gell goyeyn; ena, a-dhesempis, ev a goedhas yn kosk ynwedh, erbynn an wydhenn y geyn.


Sam a esedhas ha skravinya orth y benn, ha deleva haval dhe hwel. Ev o prederus. Yth esa an dohajydh ow tos ha bos koth, hag ev a dybis an skwithter desempis ma dhe vos koynt. 'Yma moy es howlsplann hag ayr toemm a-dryv dhe henna,' ev a hanasas dhodho y honan. 'Nyns yw da genev an wydhenn gowrek ma. Ny drestyav ynno. Goslow orth y gan yn kever kosk! Nyns yw honna gwiw vytholl!'

Ev a omherdhyas rag sevel a'y sav, ha trebuchya war-rag rag kavoes an hobas. Ev a gavas dew anedha orth kamm hir a-hys an hyns; ev re's kachsa, hag yth esa ev orth aga dehweles dhe'n re erell pan glywas ev dew son; unn son o ughel, ha'n huni arall o kosel mes pur gler. An eyl o son haval dhe 'glykk' florenn pan dhege daras yn fast, ha'y gila o plowghyans a neppyth poes ow koedha yn dowr.

Sam a fistenas dhe'n lann. Yth esa Frodo y'n dowr nes dhe'n lann, hag yth esa gwreythenn meur dresto a hevelis dh'y synsi, mes nyns esa Frodo ow kwynnel. Sam a'n synsas orth y gota, ha'y denna a-dhiworth yn-dann an wreythenn; ha, gans nebes kaletter, ev a'n dennas war an lann. Ogas ha distowgh, ev a dhifunas ha pasa.

'Dell dybav, Sam,' ev a leveris wosa pols hir, 'an wydhenn euthek a'm dewlis y'n dowr! My a'n omglywas. An wreydhenn vras a dreylyas ha'm omhweles!'

Yth eses'ta yn hunros, dell dybav, Mr Frodo,' yn-medh Sam. 'Ny dalvia dhis esedha yn tyller a'n par na mars osta koskek.'

'Fatell gans an re erell?' a wovynnas Frodo. 'Py par hunrosow eus dhedha, dell ombrederav?'

I eth dhe du arall an wydhenn, ha Sam a gonvedhas an skila ev dhe glywes klykk. Pypyn re dhisomdhiskwedhsa. An aswa mayth omworwedhsa ev rybdho re dhegsa bys ma na allsa bos gwelys fols vyth. Merri o maglennys: fols re dhegsa a-dro dh'y gres; yth esa y dhiwarr yn-mes hwath, mes yth esa rann gesys y gorf a-ji dhe aswa dewl, ha'y emlow a synsas orto haval orth geveligow.


Frodo ha Sam a weskas orth korf an wydhenn y'n le may hwrussa gorwedha Pypyn seulabrys. Ytho, i a assayas yn tesper dhe denna orth diwen an aswa a synsas orth Merry anfeusik, rag y igeri. Euver o yn tien.

'Agh! Euthek a hwarvos!' a grias Frodo yn tesper. Prag y hwrussyn ni dos y'n Koes skruthus ma? Y'm beus hwans yn hwir ni oll dhe vos dhe Krykholow arta!' Ev a botyas orth an wydhenn gans oll y nerth, heb tybi yn kever y dhewdroes y honan. Degrennans, skant ny yllys y glywes, eth dre gorf an wydhenn hag yn-bann y'n skorr; an del a dythyas ha hwysrta, mes lemmyn an son o haval orth hwarth kosel ha pell dhe-ves.

'Eus boel yn mysk agan dafar, Mr Frodo?' a wovynnas Sam.

'My a dhros boelik rag treghi keunys,' yn-medh Frodo. 'Ny via henna dhe-les.'

Tybyans a dheuth dhe Sam gans menek a geunys. 'Martesen ni a yll gul neppyth gans tan!' ev a leveris.'

'Martesen,' a leveris Frodo gans dout. 'Martesen ni a yll rostya Pypyn hag ev dhe vos a-ji.'

'Ni a allsa assaya ownekhe po shyndya an wydhenn ma yn kynsa,' yn medh Sam yn fell. 'Mar ny wra ev aga rydhhe, my a vydh y worra dhe'n leur, mar pe res dhymm y gnias.' Ev a boenyas dhe'n hobas ha kyns pell ev a dhaswelas gans dew gorn tan ha boelik.

Yn skon, i a guntellas gwels sygh ha delyow, ha temmigow a rusk; hag i a wrug bern a varrenn terrys ha prenn treghys. I a's bernyas erbynn korf an wydhenn dhe'n tu a-dal dhe'n brisnoryon. Kettoeth ha Sam dhe wul gwryghonenn y'n leskik, ev a enowis an gwels sygh ha kowesik a dan ha mog a lammas yn-bann. An barrennow a derdardhas. Bysies byghan a dan a lappyas erbynn rusk sygh krevys an henwydhenn ha'y goleski. Trenynn eth dre an helygenn oll. An del a sias a-ugh aga fenn gans son a bayn ha sorr. Skrij ughel a dheuth a-dhiworth Merri, ha diworth pell a-ji dhe'n wydhenn i a glywas Pypyn dhe wul garm govaylys.

'Difeudh ev! Difeudh ev!' a grias Merri. 'Ev a vydh ow stroetha yn dew hanter, mar ny wre'ta y wul. Ev a lever yndella!'   

'Piw? Pyth?' a armas Frodo, hag ev dhe fistena dhe du arall an wydhenn.

'Difeudh ev! Difeudh ev!' a bysis Merri. Skorennow an helygenn a dhallathas leska yn freudhek. Yth esa son haval orth gwyns owth ynkressya ha lesa war-ves dhe skorr an wydh oll a-dro, kepar dell wrussens i tewlel men y'n kosk kosel yn nans an avon, ha dalleth kryghyow a sorr a wrug mos war-ves dre'n Koes oll. Sam a botyas orth an tan byghan ha stankya dhe-ves an elvennow. Mes Frodo, heb tybyans kler yn kever po an skila dh'y wul, po a byth yth esa govenek dhodho, a boenyas a-hys an hyns ow karma gweres orthiv! gweres orthiv! gweres orthiv! Dell hevelis dhodho, skant ny allas ev klywes y lev gluw y honan : ev a veu hwythys dhe-ves diworto gans an gwyns-helyk, ha beudhys veu yn tros a dhel kettoeth ha'n geryow dhe asa y anow. Ev a omglywas desper: kellys ha diskians.  

Ev a hedhis a-dhesempis. Yth esa gorthyp, dell dybis ev; mes dell hevelis dhodho an gorthyp eth a dhiworth a-dryv dhodho, a-hys an hyns pella y'n Koes. Ev a dreylyas ha goslowes, ha wosa pols berr nyns esa dout vydh namoy: yth esa nebonan ow kana kan; yth esa lev down lowen ow kana heb rach hag yn lowen, mes yth esa ev ow kana flows:

He dol! Lowen dol! Rol dol dyllenn!

Kan da ! kerdh da! fal la helygenn!

Tom Bom Lowen, Tom, Tom Bombadylenn!


Hanter gans govenek ha hanter gans own erbynn neb peryll nowydh, Frodo ha Sam a sevis stag lemmyn. A-dhesempis, diworth linenn hir a eryow distyr (dell hevelis), an lev a ughelhas yn kler, ow kana an gan ma:

        He! Deus lowen dol! derri dol! Ow melder!

       Skav a-wra an droesenn vrygh ha komol skant y'n pellder

        Nans, a-hys, yn-dann an Vre, ow sevel teg y'n howlsplann,

       Ow kortos, hi, orth gradh an chi rag nos, mar yeyn an stersplann,

Ena benyn deg yw hi, myrgh Benyn An Avon,

Klerra, hi, es dowr a wrys, moender avel gwelenn.

Tom Bombadyl koth, yth esov alow ow tri

A dheu yn lamma tre arta. Y gan , a glywydh jy?

He! Deus lowen dol! derry dol ! helygenn-o!

Goldberri, Goldberri, morenn velyn lowen-o!

Helygenn, gwas koth, gwith dha wreydh dhe-ves!

Fisten lemmyn eus dhe Tom, gorthugher wosa dydh.

Tom a dheu dhe-dre arta, yth esov alow ow tri.

He! Deus derri dol! Ow han, a glywydh jy?



Frodo ha Sam a sevis haval bos gorhenys. An gwyns a wannhas dhe-ves. An del a grogas yn taw arta dh'aga skorr diwedhyn. Y teuth tardh a gan arall, hag ena, a-dhesempis, a-ugh an kors, a omdhiskwedhas hatt koth hag motholek gans kogh hir ha pluvenn hir glas herdhys y'n bond, ow troeslamma ha donsya a-hys an hyns. Wosa troeslamm arall ha lamm, gour a omdihiskwedhas, ev a hevelis bos gour dhe'n leha. Ev o re vras ha poes rag bos hobyt, mes skant nyns o ev hir lowr rag bos onan a'n Tus Bras, kyn hwrug ev tros lowr rag onan anedha, ow stankya war-rag gans botas meur melyn dh'y dhiwarr tew, hag ow korherdhya dre wels ha broenn haval ev dhe vos bugh ow mones rag eva. Yth esa kota glas ha barv hir gorm dhodho; y dhewlagas o glas ha splann, hag y fas o mar rudh hag aval adhves mes plegys o yn kans krygh a hwarth. Yn y dhewdhorn, ev a dhug delenn vras avel servyour ha warnedhi graghell vyghan a alow gwynn.

'Harow!' a grias Frodo ha Sam, ow poenya war-tu hag ev gans aga dewdhorn ystynnys a-rag.

'Woe! Woe! Bedhewgh kosel!' a grias an gour koth, ow sevel unn dhorn, hag i a hedhis stag, haval i dhe vos gwrys diwedhyn. 'Lemmyn, ow hobytow, dhe by le y hwrewgh hwi mos, ow pyffya aval meginow? Pandr'a hwer omma ytho? A wodhes'ta piw ov vy? Tom Bombadyl ov. Pyth yw agas ahwer? Tom yw fistenys lemmyn. Na skwattyewgh ow alow!'  

'Ow howethow yw meglys y'n helygenn,' a grias Frodo yn tianall.

'Yma Mester Merri ow bos skwatys yn fols!' a grias Sam.

'Pyth?' a armas Tom Bombadyl, ow lamma y'n ayr. 'Helykwas Koth? Travyth gweth es henna, eh? Henn a yll bos ewnhas skon. My a woer an ton ragdho ev. Helykwas loes koth! Y fydhav vy rewa y ver, mar nyns yw y fara da. Y fydhav vy kana y wreydh dhe-ves. Y fydhav vy kana yn fyw gwyns a vydh hwytha dhe-ves del ha skorr. Helykwas Koth!'

Ev a worras y alow war an gwels gans rach ha poenya dhe'n wydhenn. Ena, ev a welas diwdroes balek Merri, an rann o gesys a'y gorf re beu tennys pella a-ji seulabrys. Tom a worras y anow dhe'n aswa ha dalleth kana ynni gans lev kosel. Ny allsons i klywes an geryow, mes Merri o nerthas dell hevelis. Y dhiwarr a dhallathas potya a-dro. Tom a lammas war-dhelergh, terri dhe-ves skorrenn a grogas nes dhe'n dor ha gweskel orth korf an helygenn gensi. 'Ty, divagel dhedha. Helykwas Koth!' ev a leveris. 'Pyth esos'ta ow tybi? Nyns yw gwiw difuna. Deber dor! Pal down! Yv dowr! Ke yn kosk! Bombadyl a gows! Ev a synsas dewdroes Merri ha'y denna diworth an aswa esa ow ledanhe a-dhesempis.

Yth esa gwigh ow terri ha'n fols arall a igeris. Pypyn a lammas diworto haval ev dhe vos potys. Ena, gans knakk ughel, an dhew fols a dhegeas tynn arta. Kren eth dre'n wydhenn, diworth gwreydh dhe dhel, ha taw dien a lesas a-dro.

'Meur ras dhis!' a leveris an hobytow, onan hag onan.

Tom Bombadyl a dardhas yn hwarth. 'Wel, ow gwesyon vyghan!' yn-medh ev, ow kwargromma rag may hallas ev mires orth aga fas. 'Hwi a vydh dos tre genev vy! An voes yw parys, gans dyenn melyn, kribenn vel, ha bara gwynn hag amanenn. Yma Goldberri ow kwaytya. Y fydh termyn lowr rag govynnow dhe brys soper. Hwi, sywyewgh war ow lergh mar skonn ha gyllowgh!' Ena, ev a synsas y alow, ha, gans gwev y dhorn orth aga thenna, ev eth a-hys an hyns, ow troeslamma ha donsya war tu ha'n est, ow kana yn ughel ha heb styr hwath.

An hobytow o re sowdhennys ha re dhiskeudhys dhe geskewsel, hag i a holyas war y lergh mar skon hag allsons i. Mes nyns o henna skon lowr. Kyns pell, Tom a dhisomdhiskwedhas a-rag dhedha, ha tros y gan a dheuth ha bos kosella ha pella dhe-ves. A-dhesempis, y lev a dheuth war-dhelergh dhedha gans 'Houuu!' ughel.  


Dewgh yn rag kowetha dha, hyns Wydhiwyndel holyewgh!

Yma Tom ow mos war-rag, enowi orth kantolyow.

Dhe'n howlsedhes a sedh an Howl: skon y hwrewgh palvala,

Pan dheu skeusennow tewl an nos, igor a vydh an daras.

Yn-mes diworth fenestri tre, golow ow terlentri.

Na berthewgh own a wernenn dhu! Ny vern helygenn tykkli!  

Na berthewgh own a wreydh na skorr! Tom a gerdh a-ragowgh.

He! Dewgh lowen dol! Y fydhyn ni ow kortos!


Wosa henna, ny glywas an hobytow travyth moy. Ogas ha distowgh dell hevelis, an howl a sedhas a-dryv an gwydh a-dhelergh dhedha. Tybyansow a dheuth dhedha a wolow ledrek an gorthugher ow tewynna orth dowr an Avon Brandiwayn, ha fenestri Bukelberri ow talleth splanna dre gansow a wolow. Skeusow meur a goedhas a-dreus dhedha: korfow ha skorr a wydh a grogas yn kodros a-ugh an hyns. Niwlow gwynn a dhallathas drehevel ha krullya dhe enep an avon ha slynkya a-dro dhe wreydh an wydh dh'y glannow. Yn hwir diworth an dor dh'aga dewdroes, gover skeusek a dhrehevas ha kemmyska gans an mo esa ow koedha yn skon.

An hyns a dheuth ha bos kales dhe sywya, hag i o pur skwith. Aga diwarr a hevelis bos gwrys a blomm. Sonyow koynt skolkek eth yn mysk an prysk ha kors rybdha; ha pan mirens i yn-bann dhe'n ebrenn dhisliw, i a wowelas fasow koynt talbennek a vraggyas yn tewl erbynn an mo, ha lagatta yn-nans orta a-dhiworth an lann ughel hag emlow an koes. I a dhallathas omglywes an pow ma dhe vos anwir, hag i dhe vos ow trebuchya dre hunros prederus nag eth war-tu ha difunans.

Hag i dhe omglywes aga dewdroes dhe lentya war-tu ha gorsavla, i a verkyas an dor dhe iselhe yn lent. An dowr a dhallathas hanasa. Dre'n tewlder, i a wowelas an isterlentrow gwynn a ewyn, y'n le may hwrug an avon koedha yn dowrlamm berr. Ena, distowgh, an wydh a hedhis ha'n niwlow a veu gesys a-dhelergha. I a gammas mes an Koes, ha kavoes glesin efan ow hwedhi a-ragdha. Yth esa an avon, byghan ha skav lemmyn, ow lamma yn lowen rag metya gansa, ow tewynna omma hag ena yn-dann golow an ster esa ow splanna y'n ebrenn seulabrys.

An gwels yn-dann aga dewdroes o levan ha berr, haval bos po treghys po divarvys. Amal an koes a-dryv dhedha o godreghys, ha kempenn haval orth ke. An hyns o kler a-dheragdha lemmyn, dyghtys yn ta hag emlys gans meyn. Ev eth yn tro dhe benn godolgh gwelsek, loes o lemmyn yn-dann ebrenn disliw sterennek an nos; hag ena, pell a-ughta hwath war leder pella, i a welas golowys chi ow tewynna. An hyns eth yn-nans arta, hag yn-bann arta, dres bronn hir levan a wels, war-tu ha'n golow. Distowgh, golowynn efan melyn a lammas yn splann diworth daras a veu igerys. Yth esa chi Tom Bombadyl a-dheragdha, yn-bann, yn-nans, yn-dann bre. A-dryv dhodho yth esa skoedh serth an tir, loes ha moel, ha dresto furvow tewl an Woen Grug a besyas dhe-ves yn nosweyth an est.

Oll anedha a fistenas war-rag, hobytow ha hobas. Hanter a'ga skwithter hag oll aga own re goedhas diworta seulabrys. He! Dewgh lowen dol! an gan a rolyas yn-mes dh'aga metya.


He! Dewgh derri dol! Dewgh yn rag ow gwesyon!

Hobytow! Hobas oll! Kevywi, da genen!

Dallethyn an heudh splann! Kenyn ni warbarth!    


Ena, lev kler arall a dheuth, mar yowynk ha mar hen ha Gwenton, haval orth kan dowr lowen ow frosa yn-nans y'n nos a-dhiworth myttin splann y'n breow. An lev a dheuth, ow koedha yn arghansek rag metya gansa:


Dalleth lemmyn kanow da. Kenyn ni yn lowen,

Kan a howl, loer ha niwl, glaw, golow an sterenn,

Delenn ow pleujowa splann, gluth war an bluvenn,

Gwyns a-dreus an vre igor, klegh orth an vynkogenn,

Ryb an pol skeusek; kors. War an dowr; alow:

Tom Bombadyl koth ha myrgh Benyn an Avon!


Yn mysk son an gan na, an hobytow a sevis dhe'n truedhow, hag yth esa golow owrek yn aga hyrghynn oll.



7. Yn Chi Tom Bombadyl



An peswar hobyt a gammas dres an treudhow a ven, ha sevel stag, ow tewwynkya. Yth esens i yn stevell hir isel, lenwys o gans golow a-dhiworth lugern esa ow kregi a-dhiworth kebrow an to; ha war an voes a brenn tewl splennys a sevis lies kantol, hir ha melyn, ow leski yn splann.

Yn kador, dhe du pell an stevell, ow mires war-tu ha'n penndaras, a esedhas benyn. Hy gols hir ha melyn a gryghya dres hy dewskoedh; hy fows o gwyrdh, mar wyrdh ha kors yowynk, bryghys gans arghans haval orth paderennow a luth; ha'y grogys o gwrys a owr, furvys haval orth kadon a alowennow-leghven. A hag ynno an lagasow glaswynn a vleujennow-kov. A-dro dh'y dewdroes, yn lestri gwyrdh ha gorm a bri, yth esa alow gwynn ow neuvella, bys may hwrug hi heveli bos tronys yn mysk poll.

 'Dewgh a-ji, gwestoryon dha!' yn-medh hi, ha dell wrug hi kewsel i a wodhva bos hy lev kler an huni re glywsons i ow kana. I a wrug nebes kammow ownek pella y'n stevell, hag i a dhallathas omblegya yn isel drefenn omglywes sowdhenys ha kammdhesedhys yn koynt, haval i dhe vos tus a knoukyas orth daras pennti rag pysi orth diwes a dhowr, ha'n daras dhe vos igerys gans myghternes-elf yowynk teg gwiskys yn bleujennow ow pywa. Mes kyns i dhe alloes leverel ger vyth, hi a lammas yn skav dres an bollow a alow ha poenya war-tu ha dhedha, ow hwartha. Dell wrug hi poenya, hy fows a hwistras yn kosel haval orth gwyns yn emlow ow pleujowa avon.

'Dewgh tus ger!' hi a leveris ha sysnsi Frodo orth y dhorn. 'Hwerthewgh ha bos lowen! Goldberri ov vy, myrgh an Avon.' Ena, yn skav a wrug hi aga thremena, degea an daras ha treylya hy heyn war-tu hag ev, gans hy dewvregh wynn ystynnys a-dreus dhodho. 'Gorryn yn-mes an nos!' yn-medh hi, rag hwi dhe vos ownek hwath, martesen, a niwl ha skeus-gwydh ha dowr down ha traow andhov. Bedhewgh heb own! Rag hwi dhe vos yn-dann to Tom Bombadyl haneth.'  

An hobytow a viras orti gans marth; hi a viras orta i onan hag onan ha minhwerthin. 'Goldberri deg!' a leveris Frodo wostiwedh, movys y golonn gans heudh na wrug ev konvedhes. Ev a sevis yn gis may hwre ev sevel, termyn a dermyn, gorhenys dre levow teg elfek; mes an husenn a veu gorrys warnodho lemmyn o dihaval yn neb fordh: an delit o le tynn hag le ughel, ha nessa dhe'n golonn marwel; marthus o, mes nyns o anaswonnys. 'Goldberri deg!' ev a leveris arta. 'Lemmyn, an heudh a veu kudhys y'n kanow a glywsyn ni yw gwrys apert dhymm.  


Moen avel gwelenn-helyk! Klerra es dowr kler!

Korsenn ryb an pol a vyw! Myrgh an Avon ger!

Gwenton ha hav, ha gwenton moy a syw!

Gwyns orth an dowrlamm, ha hwarth an del yn fyw!

 A-dhesempis, ev a hedhis ha tergewsel, fethys gans marth dell wrug ev klywes y honan ow leverel traow a'n par na. Mes Goldberri a hwarthas.

'Dynnerghi!' yn-medh hi. 'Ny glywsen vy bos gwerin an Shayr mar hweg aga thaves. Mes my a wel ty dhe vos koweth-elf; an golow y'th tewlagas ha ton a'th lev a's lever. Henn yw omvetyans lowen! Esedhewgh lemmyn ha gortos Mester an chi! Ev a vydh omma kyns pell. Yma ev ow tyghtya orth agas bestes skwith.'

An hobytow a esedhas yn lowen yn kadoryow isel gans seow a vroennenn ha Goldberri dhe ordena an voes: hag aga dewlagas a's holyas, rag hy gras moen dh'aga lenwel gans delit kosel. Dhiworth neb le a-dryv dhe'n chi a-dheuth son a gana. Termyn ha dermyn i a glywas, yn mysk lies 'derri dol' ha 'lowen dol' ha 'rol, dol, dyllenn', an geryow dasleverys:


Tom Bombadyl koth, ev yw gwas lowen;

Glas splann y gota yw, ha'y votasennow, melyn.   


'A venyn deg!' a leveris Frodo wosa pols. 'Lavar dhymm, mar nyns yw gokki ow govynn, piw yw Tom Bombadyl?'

'Ev yw,' a leveris Goldberri, owth hedhi orth hy gwayansow ha minhwerthin.

Frodo a viras orti yn kovynn. 'Ev yw dell wruss'ta y weles.' yn-medh hi, yn unn worthybi orth y wolok. 'Ev yw Arloedh koes, dowr ha bre.'

'Usi oll a'n pow koynt ma dhodho ev?'

'Na, yn hwir!' hi a worthybis, ha'y minhwerthin a dhifygyas. 'Henn a via begh yn hwir,' a geworras hi dre lev isel, haval hi dhe gewsel orti hy honan. 'An gwydh ha'n gwels ha traow oll usi ow tevi y'n pow a's teves aga honan. Tom Bombadyl yw an Arloedh. Nevra ny wrug nagonan maglenna Tom koth ow kerdhes y'n koes, ow klybgamma y'n dowr, ow lamma war an breow yn-dann golow ha skeus. Nyns eus own vydh dhodho. Tom Bombadyl yw an arloedh.'

Daras a igoras ha Tom Bombadil a dheuth a-ji. Nyns esa hatt dhodho lemmyn, ha'y wols tew gorm o kurunys gans del kynyav. Ev a hwarthas, mos dhe Goldberri, ha'y synsi orth hy dorn.

'Ottomma ow benyn deg!' yn-medh ev, hag ev dhe omblegya dhe'n hobytow. 'Ottomma ow Goldberri gwiskys yn tien yn gwyrdh-arghansek gans bleujennow yn hy grogys! Yw an voes parys? My a wel dyenn melyn ha kribenn vel, ha bara gwynn, hag amanenn; leth, keus hag erbys gwyrdh ha mor adhves kuntellys. Yw henna lowr ragon? Yw an soper parys?

'Yw,' a leveris Goldberri; 'mes nyns yw parys an westoryon, martesen?'

Tom a dakyas y dhewdhorn ha kria: 'Tom, Tom! dha westoryon yw skwith, ha namna wruss'ta ankovhe! Dewgh lemmyn, ow howetha lowen, ha Tom a vydh agas diskwitha! Hwi a yll glanhe diwleuv blos, ha golghi agas fasow skwith: gorra a-denewen agas huk leysyek ha kribas dhe-ves agas kolmow!'

Ev a igoras an daras hag i a'n holyas a-hys hel berr hag a-dro dhe gornell dynn. I eth yn stevell isel gans nen ledrek (ystynnans, dell hevelis, drehevys veu dhe benn a-gledhbarth an chi). Hy fosow o gwrys a ven glan, mes yth ens i kudhys dre vras gans strelyow gwyrdh ow kregi ha kroglennow melyn. An leur o konsys gans leghennow hag y feu broenn yr keskerys war an leur. Orth aga gorwel war an leur dhe unn du, yth esa peswar pluvek-gweli down, yth esa bern a ballennow dhe bub huni. Erbynn an fos a-dal dhedha, yth esa bynk hir ha warnedhi basonyow efan a bri. Rybdhi, podigow gorm a sevis, lenwys ens gans dowr, nebes gans dowr yeyn, nebes gans dowr poeth yn unn ethenna. Yth esa dewbawgenn medhel gwyrdh gorrys yn unn pareusi ryb pub gweli.



Kyns pell yth esa an hobytow, golghys ha diskwithys, orth aga esedha dhe'n voes, dew dhe'n eyl tu ha'y gila. Dhe'n eyl penn ha'y gila a esedhas Goldberri ha'n Mester. Boes hir ha lowen o. Kyn hwrug dybri an hobytow yn fordh na yll dybri marnas hobytow nownek dres eghenn, nyns esa fowt vyth. An diwes y'ga bolla-eva a hevelis bos dowr kler yeyn, mes ev eth dh'aga holonn haval bos gwin ha rydhhe aga lev. A-dhesempis, an westoryon a dhallathas konvedhes i dhe gana yn lowen, haval bos kana esya ha genesikka es kewsel.

Wor'tiwedh, Tom ha Goldberri a sevis ha klerhe an voes yn skon. An westoryon a veu erghys esedha yn kosel, hag i a veu gorrys dhe gadoryow, pub gans skavell-treys rag y dhewdroes skwith. Yth esa tan y'n oeles efan a-dheragdha, hag yth esa ev ow leski gans fler hweg haval ev dhe vos drehevys gans prenn-avalenn. Pan veu gorrys yn kempenn puptra y'n stevell, an golowys oll a veu difeudhys, marnas unn lugarn, ha dew gantol dhe'n eyl penn astell an oeles ha'y gila. Ena, Goldberri  a dheuth ha sevel a-ragdha, ow synsi kantol; ha hy a vynnas orta ma's teffo nos dha ha kosk kosel.

'Bedhewgh anbrederus lemmyn,' yn-medh hi, 'bys yn myttinweyth! Na attendyewgh orth son vyth dre'n nos! Drefenn na dreus travyth dres po daras po fenester omma marnas loergann ha stergann ha gwyns diworth penn an vre. Nos dha!' Hi th diworth an stevell gans isterlentrans ha hwystrans. Son hy dewdroes o haval dhe wover, ow koedha yn fedhel dhe-ves war-nans, a-dreus meyn goyeyn yn kosoleth an nos.

Tom a esedhas rybdha pols yn taw, ha pubonan anedha a assayas kavoes kolonn lowr dhe wovynn orto onan a'n lies govynn a vynnas ev gul dhe brys soper. Kosk a guntellas dhe groghen aga dewlagas. Wor'tiwedh Frodo a gewsis:

'A wruss'ta klywes ow galow, Mester, po esa namoy es chons a'th worras ena dhe'n pols na?'

Tom a derdhifunas, haval bos den yw difunys yn unn krena diworth hunros teg. 'Eh, pyth?' yn-medh ev, 'A wrug vy klywes dha alow? Na, ny glywis vy: yth en vy bysi yn unn gana. Nyns esa moy es chons a'm gorras ena, chons mara'n henwydh yndella. Nyns esa towl yndella dhymmo, kynth esen vy orth agas gortos. Ni a glywas nowodhow y'gas kever ha konvedhes hwi dhe vos ow kwandra. Ni a dhismygas hwi dhe dhos kyns pell yn-nans dhe'n dowr: hynsow oll a y'n tu na, yn-nans dhe Wythiwyndel. Helykwas loes koth, ev yw kaner meur; ha kales yw dhe dus byghan dhe dhiank diworth y vilhyntallow fel. Mes yth esa negys dhe Tom ena, negys na vedhas ev y lettya.' Tom a benndroppyas par dell esa kosk orth y synsi arta; mes ev a besyas gans lev medhel yn unn gana:


Negys ena esa dhymm: kuntell alow-dowr,

del las hag alow gwynn; da gans ow benyn deg,

kyns pennvlydhen, diwettha yns, aga gwitha 'mes an gwav,

rag bleujowa ryb hy dewdroes teg erna teudh an ergh.

Pub blydhen dhe benn an hav yth av rag aga havoes,

yn poll kler efan ha down, dhe hyns pell Wythiwyndel;

kynsa yns yn gwenton teg, ha pesya yn tiwettha.

Ryb an poll na, nans yw hir, y kevis vy hy tekter,

Goldberri yowynk teg owth esedha y'n broenn glas.

Hweg o hy kan yn hwir, ha bywek o hy holonn!            


Ev a igoras y dhewlagas ha mires orta gans lughesenn dromm a las:

 

        Ha'n dra na o da ragowgh - rag lemmyn yn vydhav namoy

mos arta down, yn-nans a-hys dhe dhowr an koes,

hedra vo an blydhen koth. Na, ny vydhav tremena

chi Helykwas Koth, kyns dos dhe'n koes an Gwenton,

Ny vydhav, kyns an gwenton teg, pan dhons Myrgh an Avon

a-hys hyns an avon hir rag omvadhya yn hy dowr.


Ev o taw arta; mes ny allas Frodo hedhi govynn unn wovynn moy: an govynn o an moyha a-vri yn y vrys. 'Lavar orthyn, Mester,' ev a leveris, 'yn-kever an Helykwas. Pyth ywa? Nevra ny wrug vy klywes yn y gever kyns.'

'Na, na wra!' yn-medh Merri ha Pypyn warbarth, owth esedha yn rag a-dhesempis. 'Na lemmyn! Na'n gwra erna dheu an myttin!'

'Henn yw gwiw!' a leveris Tom. 'Prys powes yw lemmyn. Nebes traow yw drog aga hlywes hedra vo an norvys yn-dann skeus. Koskewgh bys pan dheu golok an myttin, powesewgh war an bluvek!Na goelewgh orth trosow nosweyth! Na berthewgh own a helygenn loes! Ev a gemmeras an lugarn ha'y difeudhi, ena, ev a synsis kantol yn'y dhewleuv ha'ga hembronkyas diworth an stevell.

Aga fluvek ha'ga fluvek-gweli o pur vedhel ha mannbluvek hag yth esa pallennow gwrys a wlan gwynn. Skant ny wrussons i gorwedha war an gweli medhel ha tenna an lennow skav a-dro dhedha kyns i dhe vos yn kosk.



Yn mysk an nos, Frodo a worwedhas yn hunros heb golow. Ytho, ev a welas loer yowynk ow sevel: yn-dann hy golow tanow, fos dhu a ven a dhiskwedhas a-ragdho yn tewl, pechys o hi gans gwarak tewl haval dhe yet veur. Dell hevelis dhe Frodo, y feu ev drehevys, ha dell wrug ev tremena dres an fos ev a welas hi dhe vos kylgh a vreow, hag a-ji dhe'n kylgh yth esa plen, hag yn mysk an plen yth esa pynakyl a ven, haval dhe dour kowrek na via ev gwrys dre dhorn. Dh'y varr, gour a sevis. An loer, dell wrug hi sevel, a grogas pols a-ugh y benn, ha'y golow a derlentris yn'y wols gwynn dell wrug an gwyns y hwytha. Diworth an plen dhe woeles a dheuth war vann kriow a levow fell ha oulyansow a vleydhi pals. Distowgh, skeus haval oth furv a eskelli kowrek a dremenas a-dreus dhe'n loer. An gour a dhrehevis y dhewvregh ha golow a lughesas a-dhiworth an welenn a dhalghennas ev. Er meur a sedhas war-nans ha'y synsi dhe-ves. An levow a gynis ha'n bleydhi a harthas yn trosek. Y teuth son haval dhe wyns krev ow hwytha, ha ganso son a garnow ow peswarlemmel, ow peswarlemmel, ow peswarlemmel a-dhiworth an Est. 'Marghogyon dhu!' a dybis Frodo dell wrug ev difuna, gans son a arnow ow tasseni yn y vrys hwath. Ev a omdybis mar pedha kolonn lowr dhodho rag gasa salowder an peswar fos ma vytholl. Ev a worwedhas heb gwaya; mes puptra o taw lemmyn, ha wor'tiwedh ev a dreylyas ha koedha yn kosk arta, po gwandra yn neb hunros angovhes arall.

Nes dhodho, Pypyn a worwedhas ow hunrosa yn teg; mes chanj a dheuth dh'y hunros hag ev a dreylyas ha kyni. A-dhesempis ev a dhifunas, po ev a dybis yndella, mes hwath ev a glywas y'n tewlder an son a ankressa y hunros: typ-tap, mik: an tros o haval dhe varrennow ow fysla a-barth gwyns dibowes, bysyes barrek ow kravas orth fos ha fenester: gwigh, gwigh, gwigh. Ev a ombybis mars esa helyk nes dhe'n chi; ena distowgh, ev a veu synsis gans omglywans euthek nag usi ev yn chi vytholl, yth esa ev a-ji dhe'n helygenn, ow koslowes orth an lev euthek sygh gwighek na, ow hwartha orto arta. Ev a esedhas ha klywes an bluvek vedhel yn-dann y dhewdhorn, hag ev a worwedhas arta yn unn difresya. Dell hevelis dhodho, ev a glywas dasson a eryow yn y dhiwskovarn: 'Na borth own a dravyth! Bydh kosel bys yn myttinweyth! Na goelewgh orth trosow nosweyth!' Ev a goedhas yn kosk arta.

Son a dhowr o an pyth a glywas Merri, ow koedha yn y gosk gosel: dowr ow frosa yn fedhel, ha lesa, lesa yn anhedhadow oll a-dro dhe'n chi ow tos ha bos poll tewl heb glann. An dowr a renkis yn-dann an fosow, hag yth esa ev ow trehevel yn lent mes yn sur. 'Y fydhav vy beudhys!' a dybis ev. An dowr a vydh kavoes fordh a-ji, hag y fydhav vy beudhi.' Ev a omglywas ev dhe worwedha yn keunegenn vedhel ha loubek. Ev a lammas yn-bann ha dell wrug ev yndella, ev a worras y droes war ven-leur yeyn ha kales. Ena, ev a borthas kov a'n le mayth esa ev hag ev a worwedhas arta. Dell hevelis dhodho, ev a glywas po ev a govhas klywes:  '...ny dreus travyth dres po daras po fenester omma marnas loergann ha stergann ha gwyns diworth penn an vre.' Hwyth byghan a ayr hweg a wayas orth an groglenn. Ev a anellas yn town ha koedha yn kosk arta.

Dh'y gov, Sam a goskas dre'n nos yn kosel, mars yw kosel yttewi.


I a dhifunas, an peswar anedha dhe'n keth prys, yn golow an myttin. Yth esa Tom ow kwaya a-dro dhe'n stevell, ow hwibana haval dhe droes. Pan glywas ev i dhe derdhifuna ev a dakyas y dhewdhorn ha kria: 'He dol! Lowen dol! Derri dol! Kowetha!' Ev a igoras an groglennow melyn, ha'n hobytow a welas an re ma dhe gudha an fenestri dhe bub penn an stevell, an eyl war-tu ha'n west ha'y gila war-tu ha'n est.

I a lammas yn-bann, diskwithys. Frodo a boenyas dhe'n fenester war-tu ha'n est, ha gweles lowarth-kegin loes dre luth. Ev re dybsa ev dhe weles tonn poran bys y'n fosow, tonn telys gans merkyow karnek. Yn hwir, y wel a veu hedhys gans linenn hir a fav orth peulyow; mes a-ugh ha dres dhedha, penn loes an vre a sevis ughel erbynn an howldrevel. Myttin disliw o: dhe'n Est yth esa kommolennow hir haval dhe linennow a wlan o nemmys yn rudh dh'aga emlow, hag a-dryv dhedha yth esa ebrenn owth isterlentri yn melyn down. An ebrenn a dhiskwedhis glaw ow tos; mes yth esa an golow ow tevi yn skon, ha bleujennow rudh an fav a dhallathas isplanna erbynn an del glyb glas.

Pypyn a viras mes an fenester war-tu ha'n west, war-nans dhe boll a niwl. An Koes o kudhys yn-dann niwl. Haval orth mires war-nans war do ledrek a gommol a-wartha. Yth esa po pleg po kanel may feu an niwl terrys yn meur a donnow ha bleujow; Nans Wythiwyndel. An gover a frosas yn-nans dhe'n vre a-gledhbarth ha disomdhiskwedhes y'n skeusow gwynn. Yn ogas, yth esa lowarth-bleujenn ha ke godreghys, roesys yn arghans gans gwiasow kevnis, ha dres henna gwels godreghys, disliw gans gluth. Nyns esa helyk vyth.

'Myttin da, kowetha lowen!' a grias Tom, yn unn igeri yn efan an fenester war-tu ha'n est. Ayr goyeyn a frosas a-ji; yth esa blas a law warnodho. 'Ny vydh an howl diskwedhes hy fas lieskweyth hedhyw, dhe'm brys vy. My re beu ow kerdhes yn pell, ow lamma war benn breow, a-ban dhallathas an bora loes, ow plasa gwyns ha kewer, gwyls glyb yn-dann ow throes, ebrenn lyb a-ughov. My a dhifunas orth Goldberri dre gana yn-dann fenester; mes nyns eus travyth mann a dhifun gwerin-hobyt a-varr y'n myttin. Dre'n nos, tus vyghan a dhifun y'n tewlder, hag i a gosk wosa golow dhe dhos! Ryn dyn dylo! Difunewgh kowetha da! Ankevewgh sonyow nosweyth! Ryn dyn dylo del, derri del kowetha! Mar tewgh skon y kevowgh hansel war an voes. Mar tewgh a-dhiwedhes; gwels ha dowr-glaw!

An hobytow a dheuth skon - kyn na hevelis godros Tom pur sevur - hag i a asas an voes a-dhiwedhes, pan wrug hy semlant dalleth dos ha bos nebes gwag hepken. Nyns usi ena na Tom na Goldberri. Tom a allas bos klywys, ow kwaya a-dro dhe'n chi, ow klattra y'n gegin, yn-bann hag yn-nans an gradhow, ow kana omma hag ena yn-mes. Fenester igor an stevell a viras war-tu ha'n west dres an nans niwlek. Dowr a dheveras a-dhiworth an to sowl a-wartha. Kyns i dhe worfenna aga hansel, an kommolennow re omjunyas yn to anderrys, ha glaw loes ewn a goedhas yn fedhel hag yn tidorr. A-dryv dh'y groglenn dhown y feu lennys an Koes yn tien.

Dell wrussons i mires mes a'n fenester, y teuth lev kler Goldberri, ow koedha yn fedhel haval ev dhe frosa gans an glaw mes a'n ebrenn. Yth esa hi ow kana a-ughta. Ny allsons i klywes marnas nebes geryow, mes apert o dhedha henna dhe vos kan-glaw, mar hweg ha kowasow war breow sygh. Yth esa hwedhel dhedhi yn kever avon, ow talleth orth fenten y'n ugheldiryow ha frosa dhe'n mor dhe-woeles pell. An hobytow a woslowas gans delit; ha kolonn Frodo o lowen, hag ev a vennigas orth an gewer guv, drefenn hi dh'aga lettya gasa. Tybyans mos re bia poes warnodho a-ban dhifunas ev; mes ev a dhismygas na wrussens i mos pella y'n jydh na.



An gwyns a-wartha a besyas y'n West ha kommol downna ha glyppa a rolyas a-dreus dhe'n ebrenn rag skoellya aga glaw war bennow moel an Goenyow. Ny yllys gweles travyth oll a-dro dhe'n chi marnas dowr ow koedha. Frodo a sevis nes dhe'n daras igor ha mires orth an hyns kreyek hag ev dhe janjya yn avon byghan lethek ha mos yn fros yn-nans an vre y'n nans. Tom Bombadyl a dheuth a-dro dhe gorn an chi, ow kwevya y dhiwvregh haval ev dhe omwitha erbynn an glaw - hag yn hwir, pan wrug ev lamma dres an treudhow ev o sygh yn tien dell hevelis, marnas y votasow. Ev a removyas an re ma ha'ga gorra yn korn orth an chymbla. Ena, ev a esedhas y'n brassa kador ha gelwel orth an hobytow may kuntellons a-dro dhodho.

'Henn yw dydh-golghi Goldberri,' yn-medh ev, 'ha'y glanheans-kynyav. Re lyb rag gwerin-hobyt - powesons i hedra vo chons dhedha! Dydh rag hwedhlow hir, rag govynnow ha rag gorthybow, ytho Tom a vydh dalleth an kows.'

Ev a leveris dhedha lies hwedhel marthus, treweythyow ev a gewsi kepar dell esa ev ow kewsel dh'y honan, treweythyow ev a viri orta a-dhesempis gans dewlagas las ha splann yn-dann y dhewabrans down. Lieskweyth y lev a dreylya yn kan, hag ev a asa y gador ha donsya a-dro. Ev a leveris dhedha hwedhlow a wenenenn ha bleujennow, an isyow a wydh, ha kroaduryon koynt an Koes, yn kever traow tebel ha mas, traow kowethek hag angowethek, traow fel ha kuv, ha kevrinow kudhys yn-dann dreys.

Dell woslowens i, i a dhallathas konvedhes bywnansow y'n Koes, hag i a dhallathas omglywes aga honan dhe vos estrenyon yn tyller mayth o puptra erell yn tre. Yth esa, ow kwaya prest yn hag yn-mes a'y gows, Kothwas Helyk, ha lemmyn Frodo a dhyskas lowr dh'y walgha, moy es lowr yn hwir, drefenn na vos attes an kedhlow. Geryow Tom a igoras glan kolonn gwydh ha'ga thybyansow, hag o tewl ha koynt lieskweyth, ha lenwys gans kas erbynn traow a wra mos yn rydh war an norvys, ow knias, ow pratha, ow terri, ow hakkya, ow leski: kisyoryon ha kammberghennegoryon. Ny veu henwys an Koes Koth heb skila, ev o hen yn hwir, rann ow treusvywa koes kowrek ankovhas; ha hwath ynno, ow tevi y'ga oes mar lent ha'n breow, tasow tasow gwydh, ow perthi kov a'n oesyow pan ens i arlydhi. An blydhynyow dres nivera re's lenwis gans goeth ha furneth gwreydhys, ha gans atti. Mes nyns esa nagonan peryllussa es an Helygenn Veur: y golonn o pedrys, mes y grevder o glas; hag ev o fel, hag ev o mester a wynsow, ha'y gan ha'y brederow eth dre'n koes dhe'n dhew du an avon. Y spyrys loes ha sygh a dennas nerth diworth an dor ha lesa haval dhe wreydh fin y'n dor ha bysyes-barrenn mes a wel y'n ayr, bys mayth esa yn dann y nerth ogas dhe oll gwydh an Koes a-dhiworth an Ke bys y'n Goenyow.

Distowgh, kows Tom a asas an koes ha mos yn unn lamma yn-bann an gover yowynk, dres dowrlammow ow hwythfi, dres bili ha karrek eskniys, hag yn mysk bleujennow byghan yn gwels tew ha kilenn glyb, ow kwandra wor'tiwedh yn-bann dhe'n Woen. I a glywis yn kever an Krugow Meur, ha'n kneghyow gwyrdh, ha'n kylghow a veyn war an breow hag y'n kewyow yn mysk a'n breow. Yth esa deves ow pryvya y'ga greow. Fosow gwyrdh ha fosow gwynn a sevis. Yth esa kestell dhe'n gwarthevyow. Myghternyow a vyghternethow byghan a vatalyas warbarth, ha'n Howl yowynk a splannas haval dhe dan orth metol rudh agan kledhedhyow nowydh ha kraf. Yth esa trygh ha fethans; ha touryow a goedhas, kestell a veu leskys, ha flammow eth yn-bann yn ebrenn. Owr a veu bernys war eleryow myghternyow ha myghternesow marow; ha kneghyow a'ga hudhas, ha'n darasow a ven a veu deges; ha'n gwels a devis war buptra. Deves a gerdhas dre bols, ow tybri an gwels, mes yn skon, an breow o gwag arta. Skeus a dheuth a-dhiworth leow tewl pell dhe-ves, hag an eskern a veu terdhifunys y'n kneghyow. Tarosvannow-krug a gerdhas y'n leow kow gans tynkyans a vysowyer war vysies yeyn, ha kadonyow a owr y'n gwyns. Donysyow meyn a vinhwerthas 'mes an dor haval dhe dhens terrys y'n loersplann.

An hobytow a grenas. An kyhwedhlow yn kever Tarosvannow-Krug an Woen Krug re beu klywys y'n Shayr. Mes nyns ens i hwedhlow da gans hobytow kyn fons i klywys ryb oeles doemm pell dhe-ves. A-dhesempis, an peswar ma a borthas kov a'n pyth a wrug heudh a'n chi ma herdhya a-dhiworth aga brys: chi Tom Bombadil a esedhas yn-dann skeus an breow euthek na. I a gollas linenn an hwedhel ha fysla yn anes y'ga hador, ow kovires a-denewen an eyl orth y gila.

Pan wrussons i kavoes y eryow arta, ev re wandras yn leow koynt dres aga hov ha dres aga thybyans- difunweyth , yn oesyow pan o efanna an norvys, ha'n moryow a dheuth yn ewn dhe Arvoryow an West; ha hwath war-dhelergh a besyas ev, ow kana yn hen stersplann pan o an sirys-elf difun hepken. Ena, a-dhesempis, ev a hedhis, hag i a welas ev dhe benndhroppya haval orth ev dhe goedha yn kosk. An hobytow a esedhas stag a-ragdho, gorhenys; hag, yn dann husenn y eryow martesen, an gwyns res eth dell hevel, ha'n gommol a veu syghys, ha'n jydh re beu tennys dhe-ves, ha tewlder re dheuth a-dhiworth Est ha West, hag oll an ebrenn o lenwys gans golow ster gwynn.

Ny allas Frodo godhvos mars o gyllys myttin ha gorthugher po unn jydh po lies. Ny wrug ev omglywes po nownek po skwith, mes lenwys gans marth hepken. An ster a splannas dre'n fenester hag yth esa kosoleth nev oll a-dro dhodho dell hevelis. Ev a gowsis wor'tiwedh, dre varth ha dre own desempis a'n gosoleth na:

'Piw osta, Mester?' a wovynnas ev.

'Eh, pyth?' a leveris Tom, owth ewnhe yn y gador, ow tewynna y dhewlagas y'n tewlder. 'A ny wodhydh ow hanow hwath? Nyns eus gorthyp arall. Lever orthiv: piw osta tejy, dha honan ha heb hanow? Mes yowynk osta ha my yw koth. Kottha, henn yw an pyth; an kottha esov vy. Klywewgh orth ow geryow, ow howetha: Yth esa Tom omma kyns an avon ha'n gwydh: Tom a borth kov a'n kynsa glawenn, ha'n kynsa mesenn. Ev a wrug hynsow kyns an Dus Vras, hag ev a welas an Dus Vyghan pan esens i ow tos. Yth esa ev omma kyns an vyghternyow, ha'n bedhow, ha'n tarosvannow-krug. Pan dremenas an Elfow dhe'n west, yth esa Tom omma seulabrys, kyns an moryow dhe vos kamm. Ev a aswonnis an tewlder yn-dann an ster pan o ev heb own, kyns an Arloedh Tewl dhe dhos a-dhiworth A-Der.'

Dell hevelis, skeus a dremenas orth an fenester, ha'n hobytow a viras  yn skon dre'n weder. Pan wrussons i treylya arta, yth esa Goldberry ow sevel orth an daras a-dhelergh, framys gans golow. Hi a synsas kantol, ow skoesa y flamm erbynn an awel-glor gans hy dorn ha'n golow a livas dredhi, haval dhe howlsplann dre grogen wynn.

'An glaw yw gorfennys,' yn medh hi: 'hag yma dowrow nowydh ow resek yn-nans an vre, yn-dann an ster. Hwarthyn lemmyn ha bydhyn lowen!'    

'Ha kevyn boes ha diwes!' a grias Tom. 'Hwedhlow hir a wra syghes. Ha koslowes dre dermyn hir yw ober a wra nown, myttin, dohajydh ha gorthugher!' Ena, ev a lammas yn-mes a'y gador ha, gans lamm pella, ev a synsis kantol a-dhiworth astell an oeles ha'y enowi y'n flamm esa gans Goldberry; ena, ev a dhonsyas a-dro dhe'n voes. A-dhesempis, ev a lammas dre'n daras ha disomdhiskwedhes.

Yn skon ev a dhehwelas yn unn doen servyour bras ha leun. Ena, Tom ha Goldberri a settyas an voes; ha'n hobytow a esedhas hanter yn marth ha hanter yn hwarth: mar wynn o gras Goldberri ha mar dhigeudh ha koynt  Tom ow terlemmel. Mes yn neb fordh, i a wias unn dhons dell hevelis, heb lettya an eyl orth y gila, a-ji hag yn-mes dhe'n stevell, hag a-dro dhe'n voes; hag yn toeth men, boes ha podigow ha golowys a veu settys y'ga le. An bordow o enowys gans kantolyow gwynn ha melyn. Tom a omblegyas dh'y westoryon. 'Soper yw parys,' a leveris Goldberri, ha lemmyn an hobytow a welas hy dhe vos gwiskys gans dillas arghans gans kyngel wynn ha semlant hy eskisyow o haval orth skans pysk. Mes Tom o gwiskys gans dillas a las glan, mar las ha bleujennow an gog o golghys gans glaw, hag  yth esa lodrigow gwyrdh dhodho.



Soper gwell es an huni kyns o. An hobytow, yn-dann husenn geryow Tom, a dremenas po unn boes po lies anedha martesen, mes, pan esa an voes a-ragdha, i o mar nownek kepar dell na dhepprens dre seythun.  Ny wrussens i po kana po kewsel meur dre bols hir hag i a ros aga brys dhe'n negys dell o. Mes wosa pols, aga holon ha'ga spyrysow a dhallathas dasserghi ha'ga lev a dhrehevis ughel yn kan ha hwarth.

Wosa dybri, Goldberri a ganas lies kanow ragdha, kanow a dhallathas yn lowen y'n breow ha koedha yn fedhel yn nans yn taw; ha dre'n polsyow taw, i a welas yn aga brys pollow ha dowrow o efanna es neb re erell a welsens i kyns, ha dre vires ynna i a welas an ebrenn dhe-woeles ha ster haval dhe jowelys y'n downder. Ena, hi a leveris dhedha 'nos dha' arta ha'ga gasa ryb an tan. Mes Tom o difun yn hwir lemmyn dell hevelis, hag ev a wovynnas orta lies govynn.

Ev a wodhya meur seulabrys dell hevelis, a-dro dhedha i ha'ga theylu, hag yn hwir, a-dro dhe istori ha hwarvosow an Shayr a-dhia dydhyow skant ny vons i kovhes yn mysk hobytow aga honan. Nyns o marthus dhedha namoy; mes ny wrug ev kudha an fenten may teuth y wodhvos a-gynsow; a-dhiworth Tiek Magott yn feur, neb a veu den aswonnys ganso bos a vri brassa es dell wrens i aswonn seulabrys. 'Yma dor yn-dann y dhewdroes koth ha pri yma dh'y bysyes; furneth yn y eskern, hag igor y dhewlagas,' yn-medh Tom. Kler o ynwedh Tom dhe omvetya gans Elfow termyn a dermyn, ha dell hevelis, nowodhow re dhrehedhas orto dre neb fordh a-dhiworth Gildor a-dro dhe fo Frodo.

Yn hwir, Tom a wrug govynnow mar skentel, ha godhvos meur seulabrys may hwrug Frodo leverel moy a-dro dhe Bylbo ha'y wovenegow hag own y honan es dell wrussa ev leverel dhe Gandalf seulabrys. Tom a bendroppya, hag yth esa golow yn y dhiwlagas pan glywas ev a-dro dhe'n Varghogyon Dhu.

'Diskwedh orthiv an Bysow drudh!' a leveris ev distowgh yn mysk an hwedhel: ha Frodo dh'y varth y honan a dennas an gadon diworth y boket, digevrenna an Bysow a-dhiworti, ha'y ri sket dhe Tom.

Dell hevelis, an Bysow a devis dell worwedhas ev war y dhorn bras gell y roghen. Ena, distowgh, ev a'n worras dh'y lagas ha hwerthin. Dhe'n pols na, yth esa gwel ha hwarthus hag ownek dhe'n hobytow. Gwel a'y lagas glas splann, ow tewynnya dre glygh a owr. Ena, Tom a worras an Bysowyer a-dro dhe benn y vyghanna bysow ha'y ystynna war-tu ha'n golow. Dre bols, ny wrug an hobytow gweles travyth koynt a-dro dhe henna. Ena, oll anedha a dhyenas. Ny wrug Tom disomdhiskwedha!

Tom a hwarthas arta, hag ena, ev a droyllyas an Bysower dre'n ayr hag ev a dhisomdhiskwedhas yn lughesenn. Frodo a grias - ha Tom a boesas war-rag hag ev a'n dhaskorras yn unn vinhwerthin.

Frodo a viras orto gans rach, ha gans nebes gogrys (haval ev dhe vos nebonan re res tegenn yn kendon dhe jogler). An keth Bysowyer o, y semlant o an keth ha kyns, hag ynwedh y boesedh: yth esa poesedh bras koynt dhodho dell heveli dhe Frodo. Mes neppyth a wrug dhodho y jekkya. Martesen ev o nebes anniys orth Tom a-barth gul ges a'n pyth o pur boesek, hag yndella dhe vrys Gandalf ynwedh. Ev a wortos spas, pan esa an kows ow pesya arta, hag yth esa Tom ow kul hwedhel gokki a-dro dhe vroghes ha'ga usyow koynt - ena, ev a slynkyas an bysow dh'y vys.

Merry a dreylyas war-tu hag ev hag omamovya, ev a lettyas tros y anow. Frodo o pes da (yn unn fordh): an Bysow o an huni dhodho ev yn hwir, drefenn Merri dhe lagatta yn stag orth y gador ev, hag apert o na wrug ev y weles. Ev a sevis ha kreupya yn kosel diworth an oeles war-tu ha'n daras.

'Ho sos!' a grias Tom, ow kovires war-tu hag ev gans golok gler a wodhvos yn y dhiwlagas splann. 'Ho! Deus Frodo, sos! Ple'th esos'ta ow mos? Nyns yw Tom Bombadyl koth mar dhal ha henna hwath. Tenn yn-mes dha vysow owrek! Dha dhorn yw tekka hebdho. Dehwel! Gas dha wari hag esedh rybov! Res yw dhyn keskewsel pols moy, ha tybi yn kever an myttin. Y koedh dhe Tom dyski an fordh ewn, ha lettya orth agas dewdroes a gwandra.'

Frodo a hwarthas (owth assaya klywes pes da), hag ev a removyas an Bysow, dehweles hag esedha arta. Lemmyn, Tom a leveris dhedha ev dhe dybi an howl dhe splanna a-vorrow, hag an myttin a via da, ha dalleth war an fordh a via leun a wovenek. Mes y fia tybyans da dhe wul dalleth a-varr; rag nag o kewer an vro na tra a allsa Tom bos sur yn hy hever dre dermyn hir, ha treweythyow hi a chanjsa skaffa es dell allsa Tom chanjya y jerkynn. 'Nyns ov vy mester vyth an gewer,' yn-medh ev; 'na nyns yw travyth arall a gerdh dre dhiwarr.'

Herwydh y gusul, i a erviras mos namnag poran war-tu ha'n Gledh a-dhiworth y ji dres ledrow isella dhe du West an Woen: dre'n fordh na, y hallsens i kavoes an Fordh Est dre vyaj unn jydh, ha goheles an Krugow. Ev a gusulyas orta na vos ownek - mes gwitha orth aga negys aga honan.

'Gwithewgh dhe'n gwels glas. Na wrewgh mellya gans po hen meyn po tarosvannow yeyn po hwithra y'ga chiow, marnas hwi dhe vos tus grev gans kolonn na wra hi fyllel!' Ev a gusulyas yndella moy es unnweyth; hag ev a gusulyas orta tremena orth krugow war-tu ha'n West, mar kwrellons i dos nes dhe onan anedha. Ena, ev a dhyskis orta rim may hallsens i hy hana, mar kwrellons i koedha dre jons drog yn po ahwer po danjer dhe'n nessa dydh.


Ho! Tom Bombadyl, Tom Bombadylo!

A-barth dowr, koes ha bre, helyk ha korsennow,

A-barth tan, howl ha loer, goslow ha klywes orthyn!

Deus, Tom Bombadyl, drefenn bos edhomm nes dhyn!


Pan wrussons i kana henna oll warbarth war y lergh, ev a hwettyas pubhuni anedha dh'aga skoedh yn unn hwerthin, ha wosa synsi kontolyow, ev a's hembronkyas dh'aga chambour.




8. Niwl Dhe'n Goenyow-Krug



Dre'n nos na, ny wrussons i klywes son vyth. Mes, po yn y hunrosow po yn mes anedha, ny wrug ev godhvos, Frodo a glywas lev hweg ow seni yn y vrys: kan a hevelis diskwedhes haval orth golow disliw a-dryv dhe groglenn loes a law, ha tevi kreffa ha treylya an groglenn oll yn gweder hag arghans, bys pan rolyas hi dhe-ves wortiwedh, ha bro bell glas a igoras a-ragdho yn-dann howldrevel skon.

An skeusenn a deudhas yn unn dhifuna; hag ottena Tom ow hwibana haval orth gwydhennas a ydhyn; hag yth esa an howl ow splanna yn-nans an vre yn ledrek, dre'n fenester igor. Yn-mes, puptra o glas hag owr disliw.

Wosa hansel, a dhyb'sons i aga honan arta, i a dharbaras leverel farwell, kemmys anvodhogeth y'ga holonn hag a allsa bos perthys dhe vyttin a'n par na: goyeyn, splann ha glan yn-dann ebrenn gynyav golghys yn glaswynn. An ayr a dheuth yn fresk a-dhiworth an North-west.  Aga hobaow kosel o terlemmek, ow frikhwytha yn tibowes. Tom a dheuth yn-mes an chi ha gweyvya y hatt ha donsya orth an daras a-rag, owth erghi orth an hobytow dhe sevel ha dalleth ha mos toeth men.

I a varghogas dhe-ves a-hys hyns a stummas a-dhiworth le a-dryv dhe'n chi, ow mos a wartha yn ledrek war-tu ha penn a-gledhbarth an run may hwrug an chi klysa yn-danni.  I re dhiyskynnas pols berr rag hembrenkya aga hobaow yn-bann an diwettha leder serth, ha Frodo a hedhis a-dhesempis.

'Goldberri!' ev a grias.  'Ow arloedhes deg, gwiskys yn tien yn gwyrdh arghansek!'  Nevra ny wrussyn ni leverel farwel dhedhi, na wrussyn ni hy gweles a-dhia an gorthugher!'  Ev o duwenik bys may hwrug ev treylya rag dehweles;  mes dhe'n prys na galow kler a dheuth war-woeles yn unn krygha.  Ena, dhe vronn an vre y sevis hi, ow kweyvya orta yn unn tenna;  yth esa hy gols ow nija yn rydh, ow splanna hag ow tewynnya ha hi dhe dhastewynnya an howl.  Golow haval orth splannder a dhowr war wels gluthek a dewynnyas yn-dann hy dewdroes ha hi dhe dhonsya.

I a fistenas yn-bann an diwettha leder ha sevel rybdhi yn tianall.  I a omblegyas, mes dre wevya hy bregh hi a gennerthas orta mires a-dro; hag i a viras a-dhiworth penn an vre a-dreus tiryow yn-dann an myttin.  An gwel o kler ha pell lemmyn kepar ha dell veu niwlek ha lennys pan sevsens i war an godolghynn y'n Koes, a allsons i y weles lemmyn ow trehevel glas ha disliw a-ugh an gwydh dhe'n West.  Dhe'n tu na an tir a sevis dre dhrummow gwydhek, glas, melyn, rudhloes yn-dann an howl, ha dresto nans an Brandiwayn ow korwedha yn kel.  War-tu ha'n Soth, dres linenn an Wydhiwyndel, yth esa terlentrow pell haval orth gweder disliw y'n le may hwrug an Avon Brandiwayn gwydenn veur  y'n iseldiryow ha frosa dhe-ves yn mes godhvos an hobytow.  War-tu ha'n Gledh dres an goenyow ow tisliwya, an tir a besyas y'n pellder, tylleryow gwastas ha bothennow a loes ha glas ha liwyow disliw an powdir, bys yn ev dhe dhisliwya yn pellder skeusek ha heb furv.  War-tu ha'n Est, an Goenyow Krug a dhrehevis, drumm ha drum y'n myttin ha disomdhiskwedhes  mes a wel yn dismyk: nyns o namoy es dismyk a las hag isterlenter gwynn pell dhe ves ow kemmyska gans gwremm an ebrenn, mes an liw na a gewsis dhedha, dre govyow ha hwedhlow koth, a-dro dhe venydhyow hir hag ughel.

I a anellas an ayr yn town, hag omglywes bos res namoy es lamm ha nebes kamm krev rag mos yn neb tyller o da gansa. Dell hevelis dhedha, y fia digolonnek mos yn unn woresek a-dro dhe lostennow plegys an goen war-tu ha'n Fordh, pan o gwiwwa i dhe lamma yn kolonnek, avel Tom, war penn an vreow war-tu ha'n menydhyow yn poran.

Goldberri a gewsis dhedha, ow tastenna aga thybyansow ha'ga dewlagas. 'Ke yn skav lemmyn, gwestoryon deg!' yn-medh hi. 'Ha synsewgh orth agas amkan! Kledhbarth gans an gwyns y'gas lagas a-gledh ha bennath dh'agas kammow! Fistenewgh, hag an howl ow splanna!' Ha hi a leveris dhe Frodo: 'Farwel, Koweth-elf, metyans lowen o!'

Mes ny gevis Frodo ger vyth rag gorthybi.  Ev a omblegyas yn isel hag yskynna war y hoba, hag eth yn lent yn-nans an leder hwar a-dryv dhe'n vre, gans y gowetha ow mos yn unn sywya.  Chi Tom Bombadyl ha'n nans, ha'n Koeswik a veu kellys mes a wel.  An ayr a dheuth ha bos toemma yn mysk fosow glas ynter bre ha bre, ha blas a donn a yskynnas, krev ha hweg hag i owth anella.  Pan dhrehedhsons i penn an gew las, i a dreylyas ha mires war-dhelergh ha gweles Goldberri, byghan ha moen lemmyn haval orth bleujenn yn-dann howlsplann erbynn an ebrenn: yth esa hi ow sevel stag, ow mires orta, ystynnys hy dewdhorn dhedha.  Hag i dhe vires hi a wrug galow kler, yskynna dorn, treylya ha mos mes a wel a-dryv dhe'n vre.


Aga hyns eth yn unn stumma a-hys leur an gew, a-dro dhe dhewdroes glas bre serth yn nans arall, downna hag efanna, hag ena dres skoedh breow pella, yn-nans aga lithyow hir hag yn-bann aga thuyow levan arta, war benn breow nowydh hag yn-nans yn nansow nowydh.   Nyns esa po gwydhenn vyth po dowr gweladow: bro a wels ha tonn berr torghek, taw marnas hwystrenn a ayr dres emlow an tir , ha kriow ughel ynysek ydhyn anaswonnys.  Hag i ow vyajya, an howl a yskynnas ha dos ha bos poeth.  Pupprys, pan wrussons i yskynna dhe benn drumm, an awel-glor re lehsa dell hevelis.  Pan wrussons i kavoes iswel a'n tir war-tu ha'n west, yth esa mog ow sevel dhiworth an goeswik bell dell hevelis, haval orth an glaw koedhys dhe ethenna yn-bann arta a-dhiworth del ha gwreydh ha kosk.  Yth esa skeus lemmyn dhe amal an tirwel, niwl tewl mayth esa an ebrenn ughel a-ughto haval orth hatt glas, poeth ha poes.

A-dro dhe hanter-dydh i a dheuth dhe vre efan ha gwastas hy fenn, haval orth skala bas gans kammek las krugys.  Nyns esa ayr vydh ow kwaya a-ji dhedhi, hag yth esa an ebrenn nes dh'aga fennow dell hevelis.  I a varghogas a-dreus dhedhi ha mires a-gledhbarth.  Aga holon o pes da drefenn bos kler i dhe vyajya pella es aga gwaytyans dell hevelis dhedha.  Yn sur, pellderyow re dheuth ha bos niwlek ha toellek, mes nyns esa dout vydh penn an Goenyow dhe neshe.  Yth esa nans hir orth hy gorwel a-woeles dhedha, ow stumma y'n pellder a-gledhbarth, bys yn aswa ynter diw skoedh serth.  Dresta, nyns esa breow moy dell hevelis.  A-gledhbarth poran i a allsa gweles linennn dewl disliw.  'Honn yw linenn a wydh,' yn-medh Merri, 'hag a vo keslinennek gans an Fordh.  Yma gwydh ow tevi ryb an fordh dre lewyow pals dhe'n Est diworth an Pons.  Nebes tus a lever i dhe vos plansys y'n dydhyow koth.'

'Splann!' a leveris Frodo.  'Mar spedyn ni kemmys y'n dohajydh ma ha dell wrussyn ni y'n myttin, ni a vydh gasa an Goenyow kyns howlsedhes ha ni a vydh ow koresek war-rag ow hwilas kampva.'  Mes, hag ev ow kewsel, y dhewlagas a dreylyas war-tu ha'n Est, ha dhe'n tu na ev a welas an breow dhe vos ughella, ow mires yn-nans orta; hag oll a'n breow na o kurunys gans krug glas, ha dhe nebes anedha yth esa menhiryon, ow sevel haval orth dens dynsek orth aga sav yn-mes a weli-dens glas.

An gwel na o prederus yn neb maner; ytho, i a dreylyas a-dhiworth an gwel na ha mos y'n kylgh kow. Dh'y gres, yth esa menhir, ow sevel orth y sav yn-dann an howl a-ugh, heb skeus dhe'n eur na.  Heb furv o, mes a-vri: haval orth merkva, po bys ow kwitha, po gwarnyans.  Mes nownek ens i lemmyn, hag yth esa an howl orth haner-dydh tynn; ytho, i a worras aga heyn erbynn tu Est an menhir.  Goyeyn o haval orth bos an howl heb nerth dh'y doemmhe; mes dhe'n termyn na, honn o teg.  Ena, i a wrug dybri hag eva, hag i a wrug boes hanterdydh mar dha hag y fynnir kavoes yn-dann an ebrenn efan; drefenn an boes dhe dhos a-dhiworth 'yn-dann an Vre'.  Tom re res dhedha palster rag es an jydh.  Aga hobaow, anveghys, a wandras war an wels.


Marghogeth dres an breow, dybri bys dh'aga lenwel, an howl toemm ha'n blas a donn, gorwedha nebes re bell, ystynna aga diwarr ha mires orth an ebrenn a-ugh aga throen: an traow ma yw, martesen, lowr rag styrya an pyth a hwarva.  Byttegyns, yndella y fo:  i a dhifunas desempis hag yn anattes dhiworth kosk down ma na vynnsens i y wul.  An menhir o yeyn hag ev a dewlis skeus hir disliw a ystynnas war-tu ha'n howldrevel dresta.  Yth esa an howl, melyn disliw ha dowrek, ow splanna dre'n niwl tamm a-ugh fos west an kew may korwedhens i; a-gledhbarth, a-dheghowbarth ha dhe'n est dres an fos an niwl o tewl, yeyn ha gwynn.  An ayr o tew, poes ha yeyn.  Yth esa aga hobaow ow sevel, gyllys yn gronn warbarth, plegys yn dor aga fenn.

An hobatow a lammas yn-bann yn-dann own, ha poenya dhe'n amal a'n howlsedhes.  I a welas i dhe vos war ynys y'n niwl.  Poran hag i ow mires yn unn amaya war-tu ha'n howl ow sedhes, ev a sedhas a-ragdha yn mor gwynn, ha skeus yeyn loes a lammas yn-bann dhe'n est a-dryv dhedha.  An niwl a rolyas bys dhe'n fosow ha drehevel a-ughta, hag ev dhe sevel ev a blegyas dres aga fenn bys yn ev dhe dhos ha bos to: i o prisonys yn hel a niwl an menhir hy feul kresel.

I a omglywas bos ow tegea maglenn a-dro dhedha; mes ny wrussons i digolonna yn tien.  Hwath i a berthas kov a'n gwel wovenegek re welsens i a linenn an Fordh a-ragdha, ha hwath i a wodhva an tu may korwedhas hi.  Yn neb kas, yth esa divlas mar vras dhedha rag an tyller kew ma a-dro dhe'n menhir ma nag esa tybyans vyth yn aga brys a witha ena.  I a fardellas mar skon hag yth oberas aga bysyes yeynhes.

Kyns pell, yth esens i owth hembronk aga hobaow yn rew dres an amal hag yn-nans leder hir a-gledhbarth an vre, yn-nans yn mor niwlek.  Hag i dhe vones yn-nans, an niwl a dheuth ha bos yeynna ha golyppa, ha'ga gols a gregi yn ylyn, ow tevera war aga thal.  Pan wrussons i dos dhe-woeles, mar yeyn o may hwrussons i hedhi ha kavoes kotow ha hukys a dheuth ha bos gluthys yn skon dre rypennow loes.  Ena, i a yskynnas dh'aga hobaow ha pesya war rag arta yn lent, owth omglywes aga fordh war-rag dre sevel ha koedha an dor.  Yth esens i ow lywya, mar dha hag y hyllens i dismygi, war-tu ha'n aswa yetek dhe benn a-gledh an nans hir re welsens i dhe'n myttin.  Wosa i dhe dremena an aswa, nyns o res moy es gwitha linenn a-dro dhe boran, hag i a dhrehedha an Fordh wor'tiwedh heb mar.  Ny wrug aga thybyansow mos dres henna, marnas bos govenek gwann dhedha na vos niwl dhe'n pellder dres an Goenyow martesen.


Aga fordh o pur lent.  Rag lettya dos ha bos diberthys ha gwandra y'n tuyow dihaval, i eth yn rew ha Frodo dh'aga fenn.  Yth esa Sam a-dhelerghto, ha Pypyn wosa ha Merri diwettha.  Dell heveli, an nans a ystynna yn tibenn.  Distowgh, Frodo a welas sin a wovenek.  Dhe'n dew du war-rag, tewlder a dhallatha omdiskwedhes dres an niwl; hag ev a dhismygis i dhe neshe aswa an breow wor'tiwedh, yet a-gledh an Goenyow-Krug.  Mar kallons i tremena dres henna, i a via rydh.

'War yew! Sywyewgh orthiv!' ev a armas dres y skoedh, hag ev a fistenas war-rag.  Mes y wovenek a janjyas yn skon yn sowdhan hag own.  An skeusow tewl a dheuth ha bos tewlla, mes i a lehas; ha distowgh ev a welas dew venhir kowrek, owth ystynna ughel yn unn wodros a-ragdho, ow poesa an eyl war-tu ha'y gila, haval orth peulyow daras heb penn.  Ny berthis ev kov a weles gwel vyth anedha y'n nans, pan viras ev a-dhiworth an vre dhe'n myttin.  Ev re dreusis yntredha kyns konvedhes: hag y'n keth prys tewlder a wrug koedha a-dro dhodho.  Y hoba a sevis a'y sav ha renki, hag ev a goedhas dhe'n leur.  Pan viras ev war-dhelergh ev a welas ev dhe vos y honan: ny sywsa an re erell war y lergh.

'Sam!' ev a elwis.  'Pypyn! Merri! War yew! Prag na wrewgh hwi holya yn nes?'

Nyns esa gorthyp vyth.  Own a synsis orto, hag ev a boenyas dres an menhiryow ow karma yn kwyls: 'Sam! Sam! Merri! Pypyn!' An hoba a boenyas y'n niwl ha disomdhiskwedhes.  A-dhiworth pellder, dell hevelis dhodho, ev a dybis ev dhe glywes kri; 'Hoy! Frodo! Hoy!' Dhe bellder war-tu ha'n est, a-gledh dhodho hag ev ow sevel yn dann an menhiryow meur, ow lagatta yn tynn y'n tewlder.  Ev a sedhis war-tu ha'n galow hag ev a gonvedhas ev dhe boenya war-vann yn serth.

Hag ev dhe omherdhya war-rag, ev a elwis arta, ha pesya gelwel moy ha moy yn skruthus; mes ny glywas ev gorthyp vyth dre dermyn hir, ha distowgh, yn gwann a-dhiworth pell war-rag hag a-ughto y teuth levow gwann y'n niwl: hag ena kri a hevelis bos 'gweres, gweres!' dasleverys lieskweyth, wor'tiwedh diwettha 'gweres!' a ysytynnas yn kri hir treghys distowgh.  Ev a drebuchyas toeth-men war-tu ha'n kriow; mes an golow o gyllys lemmyn, hag yth esa nos tynn oll a-dro dhodho ma nag allas ev bos sur yn kever tu vyth.  Dell hevelis dhodho, yth esa ev owth yskynna ughella hag ughella hwath.

Ny wrug marnas chanj dhe'n dor yn-dann y dhewdroes diskwedhes orto an le may hwrug ev drehedhes penn bre po drumm.  Ev o skwith, ow hwysa mes oer.  Tewl yn tien o.

'Ple'th esowgh hwi?' ev a grias yn truan.

 Nyns esa gorthyp vyth.  Ev a sevis, ow koslowes.  Distowgh, ev a  gonvedhas an ayr dhe dhos ha bos pur yeyn, hag y'n ughelder ma yth esa gwyns ow talleth hwytha, gwyns rewek.  Yth esa chanj a'n gewer ow tos.  Yth esa an niwl ow frosa dresto lemmyn dre skethennow ha pil.  Yth esa y anal owth ethenna, ha nyns o an tewlder mar nes na dew ha kyns.  Ev a viras yn-bann ha gweles gans marth bos ster disliw owth omdhiskwedhes a-vann yn mysk an skethennow fistenys a gommol ha niwl.  An gwyns a dhallathas sia a-dreus an gwels.

 Distowgh, ev a dhysmygis ev dhe glywes kri tegys, hag ev a dhallathas mos war-tu hag ev; yn kettermyn hag ev dhe vones war-rag an niwl a veu rolys a-vann ha herdhys a-denewen, hag an ebrenn sterennek a veu dislennys.  Gowolok a wrug diskwedhes orto ev dhe vires war-tu ha'n soth lemmyn ha sevel war penn-bre krenn, res y yskynna a-gledhbarth.  A-dhiworth an est yth esa an gwyns tynn ow hwytha.  Dhe'n deghowbarth furv du a sevis tewl erbynn ster a'n howlsedhes.  Krug meur a sevis ena.

'Ple'th esowgh hwi?' a grias ev arta, ha serrys hag ownek.

'Omma!' a leveris lev, down ha yeyn, a dheuth a-dhiworth an dor dell hevelis. 'Yth esov vy orth dha wortos!'

'Na!' a leveris Frodo; mes ny wrug ev poenya dhe-ves.  Y dhewlin a wannhas hag ev a goedhas dhe'n dor.  Ny hwarva travyth, ha nyns esa son vyth.  Ev a viras war-vann yn unn krena ha gweles furv hir tewl haval orth skeus erbynn an ster.  Ev a boesas dresto.  Frodo a dybis bos dewlagas, pur yeyn mes enowys gans golow disliw a dheuth a-dhiworth pellder hir dell hevelis.  Ena, dalghenn kreffa ha yeynna es horn a synsis orto.  An tav rewek a wrug rewi y eskern, ha ny berthis kov a dravyth moy.

 Pan wrug ev kavoes omwodhvos arta, dre bols berr, ny allas ev kovhe travyth marnas omglywes a own.  Ena, distowgh, ev a gonvedhas ev dhe vos prisonys, meglys heb govenek; yth esa ev yn krug.  Tarosvann-krug re'n synssa, ha seulabrys martesen yth esa ev yn-dann hus euthek an tarosvannow-krug may feu derivys hwedhlow hwystrys y'ga hever.  Ny vedhas ev gwaya, hag ev a worwedhas y'n keth maner mayth omgevis ev: orth y geyn war ven yeyn gans y dhewdhorn war y vronn.

Mes, kynth esa own dhodho mar vras may hwrug heveli bos rann an tewlder a dro dhodho, ev a wrug tybi hag ev dhe worwedha, a-dro dhe Bylbo Bagyns ha'y hwedhlow, a-dro dhe woresek warbarth a-hys bownderyow an Shayr ha klappya a-dro dhe fordhow hag anethow.  Yma hasenn a golonnekter kudhys (yn town lieskweyth) y'n kolonn an tewwa hag ownekka hobyt, ow kortos orth neb danjer finek ha desperek rag gul dhodho tevi.  Nyns o Frodo na dew nag ownek; yn hwir, kyn nag o kodhvedhys ganso, Bylbo (ha Gandalf) a dybis ev dhe vos gwella hobyt an Shayr.  Y tybis eev ev dhe dhos dhe worfenn y aneth, ha gorfenn euthek, mes an tybyans a wrug y grevhe.  Ev a omglywas dos ha bos diwedhyn, haval orth bos parys rag lamm finek; ny wrug ev omglywes gwann haval orth preydh diweres namoy.

Hag ev dhe worwedha, ow tybi hag owth omgrevhe, ev a welas an tewlder dhe lehe yn lent: yth esa golow gwyrdh disliw ow tevi oll a-dro dhodho.  Ny wrug diskwedhes orto hwath py par tyller mayth esa ev ynni, drefenn an golow dhe dhos a-dhiworto y honan, ha diworth an leur rybdho, ha ny wrug drehedhes hwath an nen po an fos.  Ev a dreylyas ha gweles dre'n golow yeyn Sam, Pypyn ha Merri ow korwedha rybdho.  Yth esens i orth aga heyn, ha golok aga fas o disliw haval orth ankow; hag omwiskys yn gwisk gwynn ens i.  Oll a-dro dhedha yth esa tresorys pals orth aga gorwedha, gwrys a owr martesen, kynth o yeyn hag anhweg aga golok dre'n golow na.  Dh'aga fenn yth esa kylghynnow, yth esa kadonyow a owr a-dro dh'aga kres, ha dh'aga bysyes yth esa bysowyer pals.  Kledhedhyow a worwedhas rybdha hag yth esa skoesow dh'aga diwdroes.  Mes, a-dreus aga honna, yth esa ow korwedha kledha hir noeth.

A dhesempis kan a dhallathas: hanas yeyn, ow sevel ha koedha.  An lev a hevelis bos pell dhe-ves ha disliw yn anvusuradow,  ughel y'n ayr ha tanow treweythyow, haval orth kynvann kosel a-dhiworth an dor treweythyow. Yn-mes diworth an fros heb furv a sonyow trist mes euthek a dheuth kerdyn a eryow owth omfurvya termyn a dermyn, geryow fell, kales, yeyn, heb kolonn ha galarek.  Yth esa an nos ow nagha erbynn an myttin mayth o omdhivas anodho, hag yth esa an yeynder ow mollethi orth an toemmder mayth esa nown dhodho ragdho.  Frodo a veu yeynhes bys dh'y eskern.  Wosa pols an gan a dheuth ha bos klerra, ha gans euth yn y golon ev a gonvedhas hi dhe janjya yn gorhan:

 Dorn ha kolonn hag eskern yw yeyn,

ha yeyn yw kosk yn-dann meyn:

war weli a ven re dhifunnons nevra,

bys marrow an loer ha'n howl dhe goedha.

Y'n gwyns du a vydh merwel an ster,

re worwetthons omma hwath war owr,

erbynn an arloedh du dhe sevel y dhorn

a-dreus tir yw gwedhrys ha marrow an mor.


A-dryv dhy benn, ev a glywas son ow kwighya hag ow kravas.  Ev a omsevis dre unn vregh ha mires, hag ev a welas lemmyn dre'n golow disliw i dhe vos yn hel a neb eghenn a dreylyas yn unn gornella a-dryv dhedha.  Dres an korn yth esa bregh hir ow palvala, ow kerdhes dre hy bysies war-tu ha Sam esa ow korwedha nessa dhedhi, ha war-tu ha dornla an kledha a worwedhas warnodho.

Yn kynsa, Frodo a omglywas bos chanjys yn men yn hwir gans an worhan.  Ena, tybyans gwyls a dhiank a dheuth dhodho.  Ev a omdybis mar kwrella y gelli an tarosvann-krug mar kwrella ev gwiska an Bysow, hag ev a wrella kavoes fordh rag diank.  Ev a dybis a-dro dhe boenya war an wels yn unn dhuwena rag Merri ha Sam ha Pypyn, mes rydh ha byw y honan.  Gandalf a wrussa amyttya nag esa travyth arall a alla ev gul.

Mes an golonn re beu difunys ynno o re grev lemmyn: ny allas ev gasa y gowetha mar es.  Ev a wannhas, ow palvala yn y boket, hag ena omgrevhe arta; ha, dell wrug ev yndella, an vregh a greupyas nessa.

Distowgh, ervirans a grevhas ynno, hag ev a synsas kledha berr esa ow korwedha rybdho ha war benn-dewlin ev a warrgrommas yn isel dres korfow y gowetha.  Dre oll an nerth esa ynno, ev a hakkyas orth an vregh esa ow palvala nes dhe'n konna-bregh, hag an dorn a dorras dhe-ves; mes yn kettermyn an kledha a skyrras bys dh'y dhornla.  Yth esa skrij hag an golow a dhisomdhiskwedhas.  Y'n tewlder yth esa son a dheskernyans.

Frodo a goedhas war-rag a-dreus Merri, ha fas Merri o yeyn.  Distowgh, y taswelas dh'y vrys may hwrug ev disomdhiskwedhes diworto wosa an niwl dhe dhos, kov a'n chi yn-dann an vre, ha Tom ow kana.  Ev a borthas kov a'n rim a dhysksa orta Tom.  Dre lev byghan hag ownek ev a dhallathas: Ho! Tom Bombadyl! hag ev dhe leverel an hanow na, dell hevel, y lev a dheuth ha bos krev; yth esa son leun ha bywek dhodho, hag an stevell dewl a dhassonas haval orth bos son a dabouryow ha hirgern.

 Hou! Tom Bombadyl, Tom Bombadyllo!

Re'n dowr, kors, helyk, 'dreus koes ha breow,

Re'n howl, loer ha tan, goslow ha klywes orthyn!

Deus, Tom Bombadyl, drefenn bos edhomm nes dhyn!


A-dhesempis, yth esa taw down may hallas klywes Frodo y golonn ow polsa.  Wosa prysweyth hir lent ev a glywas lev ow kana yn unn worthybi, yn kler mes pell dhe-ves, haval orth ev dhe dhos war-woeles dre'n dor po dre fosow tew:


Tom Bombadyl koth, ass yw gwas yw lowen!

Glas yw y gota splann ha'y botas; melyn.

Huni vyth ny'n synsas hwath, drefenn bos Tom an mester:

Kanow kreffa dhodho ev, hag y dhewdroes; skaffa.


 Y teuth son ughel ow krommya, haval orth men ow rolya ha koedha, ha distowgh golow a splannas war-ji, golow gwir, golow-dydh kler.  Aswa isel haval orth daras a omdhiskwedhas dhe benn an stevell dres dewdroes Frodo; hag ottena penn Tom (hatt, pluvek, hag oll) framys erbynn golow an howl esa ow sevel yn rudh a-dryv dhodho.  An golow a splannas war an leur, ha war fasow an tri hobyt ow korwedha ryb Frodo.  Ny wrussons i gwaya, mes an liw anyagh re's gassa.  Lemmyn, aga golok o haval orth nag esens i marnas yn kosk pur dhown.

Tom a warrgrommas, removya y hatt, ha dos y'n stevell dewl, yn unn kana:


Ke yn-mes, tarosvann! Mes a wel yn golow splann!

Krygh gans an niwl yeyn, gans an gwyns ow kyni,

Ke yn-mes y'n tiryow gwag, pell dres an menydhyow!

Na dheus nevra omma hwath! Ke ha gasa gwag dha grug!

Ke, bydh kellys, bydh ankevys, tewlla es an tewlder,

Y'n le may ma yet deges fast, bys pan vo norvys ewnhes.


Dhe'n geryow ma, y teuth kri ha rann penn a-bervedh an chambour a goedhas gans boemm.  Ena, y teuth skrij hir ow kyni hag owth ystynna, owth iselhe dhe-ves yn pellder andhismygadow; ha wosa, taw.  

'Deus, koweth Frodo!' a leveris Tom. 'Gwren ni mos yn-mes war wels glan! Res yw dhis gweres orthiv dh'aga doen.'

Warbarth, i a wrug doen yn-mes Merri, Pyppyn ha Sam.  Dell wrug gasa Frodo an krug dhe'n diwettha tro, ev a dybis ev dhe weles dorn distegys ow kwynnel hwath, haval orth kevnisenn goliys, yn bern a dhor koedhys.  Tom eth a-ji arta, hag yth esa son a voemmyn ha stankyow pals. Pan dheuth ev yn-mes arta, yth esa ev ow toen yn y dhiwvregh bern bras a dresor: traow a owr, arghans, kober ha brons; paderennow ha kadonyow pals ha tegennow gemmweythys. Ev a gramblas dhe benn an krug glas ha'ga gorwedhas y'n howlsplann.

Ev a sevis ena, y hatt yn y dhorn ha'n gwyns dre y wols, and mires war-woeles dhe'n tri hobyt, re beu gorwedhys orth aga heyn war an gwels dhe'n tu west an krug.  Ev a sevis y dhorn a-dheghow ha leverel gans lev kler hag arghadek:


Difunewgh lemmyn mebyon vas! Klywyewgh orth ow galwenn!

Meyn yeyn yw koedhys skatt! Gwrewgh toemmder, lith ha kolonn;

Daras tewl; efan yth yw, dorn marrow; terrys.

Pellhes Nos yn-dann an Nos, hag an Yet; igerys!         


Frodo a welas gans lowender meur an hobytow dhe difuna, ystynna aga diwvregh, rutya orth aga dewlagas hag ena lamma yn-bann a-dhesempis.  I a viras a-dro gans marth, kynsa orth Frodo, nessa orth Tom orth y sevel war an krug a-wartha, brassa ages y skeus; hag ena, orta i aga honan y'ga fil tanow gwynn, kurunys ha grogysys gans owr disliw, ow seni dre degynnow.

'Pyth yw henna a-barth marth!?' a dhallathas Merri, dell omglywas ev an kylghynn a owr re slynkyas a-dreus unn lagas.  Ena, ev a hedhis ha skeus a dheuth dh'y fas, hag ev a dhegeas y dhiwlagas.  'Heb mar, y porthav kov!' yn medh ev.  'Gwer Karn Dum a dheuth er agan pynn y'n nos, ha ni a veu fethys.  Agh! An guw y'm kolonn!'  Ev a synsis orth y vronn. 'Na! Na!' a leveris ev yn unn igeri y dhewlagas.  'Pyth esov vy ow leverel?  My re beu yn hunros.  Ple hwruss'ta mos, Frodo?'

'My a dybis my dhe vos kellys,' yn medh Frodo; 'mes ny vynnav kewsel yn y gever.  Tybyn a'n pyth dhe wul lemmyn! En war-rag!'

'Gwiskys y'n par ma, syrr!' a leveris Sam.  'Ple'ma ow dillas?'  Ev a dewlis y gylghynn, grogys ha bysowyer war an gwels ha mires a-dro yn tiweres, haval orth ev dhe waytya kavoes y huk, jerkynn, ha lavrek, ha gwisk-hobyt erell ow korwedha dhe neb tyller nes.

Ny vydhowgh hwi daskavoes agas dillas,' a leveris Tom, yn unn lamma dhiworth an krug, ow hwerthin hag ev dhe dhonsya a-dro dhedha y'n howlsplann.  Ny dybsys hwarvos travyth na beryllus na euthek; hag yn hwir, an euth a dhisomdhiskwedhas a-dhiworth aga holonn hag i dhe vires orto ha gweles an golow lowen yn y dhewlagas.

'Ny gonvedhav' a leveris Pypyn, ow mires orto, hanter sowdhenys ha hanter didhanys, 'Prag na?'

Mes Tom a shakyas y benn ha leverel 'Hwi re dhasomgavas yn-mes a'n dowr down.  Dillas yw koll distyr pan dhiankir dhiworth beudhi.  Bedhewgh pes da, ow howetha lowen, ha gasa toemmhe an howlsplann toemm ha kolonn ha lith!  Tewlewgh an pil yeyn ma!  Poenewgh noeth war an gwels, ha Tom a wra mos yn unn helghya!'

Ev a lammas dhe-ves yn-nans an vre, ow hwibana ha gelwel.  Ow mires orto, Frodo a'n gwelas ow poenya dhe-ves a-dheghowbarth a-hys an gew las ynter aga bre ha'n nessa, ow hwibana ha gelwel hwath:


Hou lemmyn! Dewgh hwi! Ple'th esowgh hwi ow kwandra?

Yn bann, yn-nans, nes, pell, ena, hons, po omma?

Diwskovarn Lymm, Troen Fur, Lost Lesk, ha Bumpkyn,

Lodrik Gwynn ow maban da, ha Kothwas Borr Lumpkyn?


Yndella y kanas ev, ow poenya skon, ow tewlel yn-bann y hatt ha'y gachya, bys pan veu kudhys a-dryv pleg a'n dor: mes dre dermyn berr y hou lemmyn! dewgh hwi! a dheuth yn unn neuvella dre'n gwyns a dreylysa a-dhiworth an soth.


Yth esa an ayr ow tos ha bos pur doemm arta.  An hobytow a boenyas a-dro dre bols war an gwels, dell wrug ev leverel orta.  Ena i a worwedhas yn unn omvadhya y'n howlsplann gans delit, haval orth tus re beu degys dre awel-glor hwar a-dhiworth gwav tynn dhe hin gowethek, po tus a dhifun unn jydh, wosa bos klav ha synsys dh'aga gweli dre bell, ha konvedhes bos yagh arta yn anwaytys hag an jydh yw leun a alladewder arta.

Pan wrug Tom dehweles arta, yth esens i owth omglywes krev (ha nownek).  Ev a dhasomdiskwedhas, y hatt gwelys kynsa, a-dreus tal an vre, hag a-dhelerghto yth esa ow tos, dre linen dov, hwegh hoba: aga pymp aga honan hag onan moy.  Yn apert, an diwettha o Kothwas Borr Lumpkyn: ev o brassa, kreffa, tewwa (ha kottha) ages aga hobaow aga honan.  Ny wrussa Merry, a biwo an re erell, ri dhedha henwyn vyth a'n par na, mes i a wrug gorthbi orth an henwyn may fons i res gans Tom dre aga bywnans oll alena rag.  Tom a elwis orta onan hag onan hag i a gramblas dres an dal ha sevel yn unn alinya.  Ena, Tom a omblegyas dhe'n hobytow.

'Ottomma agas hobaow, lemmyn!' ev a leveris.  'Yma moy a skentolneth dhedha (yn nebes fordhow) ages dell eus dhewgh hwi, hobytow ow kwandra - moy a skentolneth y'ga throen.  I a vlas bos danjer war-rag ha hwi dhe gerdhes ynno sket; ha mar poenyons i rag omselwel, i a boen dhe'n tu ewn.  Res yw dhewgh gava orta oll; kynth yw lel aga holonn, ny vons i gwrys rag dos erbynn own a darosvann-krug.  Ottensi arta, ow tri agas begh!'

Merri, Pypyn ha Sam a omwiskas lemmyn yn dillas spar a-dhiworth aga sagh; ha kyns pell i a omglywas re boeth, drefenn bos res dhedha devnydhya nebes a'n dillas toemma ha tewwa re dhrosens i erbynn kewer gwav.

'A ble teuth an enyval koth arall na, an Borrwas Lumpkyn na?' a wovynnas Frodo.

'Ev yw dhymmo,' yn-medh Tom. 'Ow howeth gans peder garr; skant ny'n marghogav, ha lieskweyth ev a wra gwandra pell, rydh war an breow.  Pan wodrigas orthiv agas hobaow, i a dheuth ha bos kowethek gans ow Lumpkyn; hag i a'n blasas y'n nos, ha poenya ha metya ganso skon.  Y tybis vy ev dh'aga hwilas, ha gans y eryow a furder kemmeres dhe-ves aga own oll.  Mes lemmyn, ow Lumpkyn lowen, Tom koth a vydh marghogeth.  Hou! Y fydh ev dos genowgh, rag agas gorra war an fordh; ytho, res vydh dhodho hoba.  Drefenn na yllir klappya gans hobbitow usi ow marghogeth, pan eder owth assaya goresek ryb dhedha dre dhiwarr.'

An hobatow o lowenhes orth klywes henna, ha grassa dhe Tom lieskweyth; mes ev a hwarthas, ha leverel i dhe vos mar skentel orth omgelli ma na vedha ev lowen bys yn ev dh'aga worra dres emlow y dir yn salow.  'Yma traow dh'aga gul dhymm,' yn-medh ev: 'ow gwrians ha kana, ow kewsel ha kerdhes, ha goelya orth an tir.  Ny yll bos Tom nes dhe dharasow igor ha folsow-helyk puprys.  Yma dhe Tom y ji rag y witha, hag yma Goldberri ow kwatya.'


Nebes a-varr o hwath herwydh an howl, ynter naw ha deg eur, hag an hobatow a dreylyas aga brys dhe voes.  Aga diwettha boes re beu li dybrys ryb an menhir dhe'n jydh kyns.  I a wrug hansel lemmyn gans an pyth o gesys a'ga boes a-dhiworth Tom, gwithys yn hwir rag aga soper, gans nebes boes esa gans Tom.  Nyns o boes bras (herwydh hobatow ha studh an jydh), mes i a omglywas gwellhes yn feur dredho.  Hag i dhe dhybri Tom eth dhe'n krug ha hiwlas yn mysk an tresoryow.  Ev a wrug bern a'n brassa rann anedha a splannas war an wels.  Ev a bysis orta gorwedha ena 'heb kost dhe drovoryon oll, ydhyn, bestes, Elfow ha Gwer, ha kroaduryon kuv oll'; rag yndella, husenn an krug a via terrys ha keskerys ha ny dhehwelsa nevra Tarosvann dhodho.  Ev a dhewisis brocha a-dhiworth an bern ragdho y honan, settys gans meyn glas a liwyow divers, haval orth po bleujennow-lin po eskell tykkies-duw glas.  Ev a viras orto dre dermyn hir, haval dhe vos movys gans neb kov, ow shakya y benn, ha leverel wor'tiwedh:

'Ottomma tegynn teg rag Tom ha rag y arloedhes!  Teg o hi a wiskas hemma dh'y skoedh nans yw hirneth.  Goldberri a vydh y wiska lemmyn, ha ny vydhyn ni hy ankovhe!'

Rag pub hobyt, ev a dhewisas dagyer, hir, furvys haval orth delenn, ha tynn, a greft marthus, afinys gans furvow-sarf rudh hag owr.  I a splannas pan wrug ev aga thenna a-dhiworth aga goen dhu, govelys a neb metol, skav ha krev, ha meur a veyn tanek settys ynna.  Martesen dre neb ras a'n goenyow ma, po dre husenn an krug, an lownyow o antevys gans termyn, heb gossen, lymm, ow tewynnya y'n howlsplann.

'Kellili koth yw mar hir ha kledhedhyow rag tus hobyt,' a leveris ev.  'Lownyow lymm yw da aga havoes, mar kwra mos tus an Shayr yn unn gerdhes, est, soth, po pell dhe-ves yn tewlder ha danjer.'  Ena ev a leveris dhedha bos govelys an lownyow ma nans yw blydhynyow hir pals gans Gwer a Westerness: i o eskerens an Arloedh Du, mes fethys ens i gans myghtern fel Karn Dum yn tir Angmar.

'Tus boghes a borth kov anedha,' a hanasas Tom, 'mes hwath nebes anedha a wra mos yn unn wandra, mebyon myghternyow ankevys ow kerdhes yn tigoweth, ow kwitha orth tus dibreder erbynn traow fel.'

Ny wrug konvedhes an hobytow y eryow, mes hag ev dhe gewsel, yth esa dhedha gwel a ledander bras a vlydhynyow a-dryv dhedha, haval orth plen kowrek skeusek may hirgamma furvow Den a-dreus dhodho, hir hag asper gans kledha splann, ha wor'tiwedh y teuth onan gans sterenn dh'y dal.  Ena an gwel a dhisliwyas hag yth esens i y'n norvys a howlsplann arta.  Prys dalleth o arta.  I a ombareusis, ow tarbari aga sagh ha beghya aga hoba.  I a wrug kregi aga arv nowydh dh'aga grogys ledher, yn-dann aga jerkyn, kledhek aga omwiska, hag i a omwovynnas may fo neb skila dh'aga devnydhya.  Ny wrussons i tybi bos omladh aneth may fons i gorrys dre aga vyaj.


Wor'tiwedh, i a dhallathas.  I a gemmeras aga hoba yn-nans an vre, yskynna, ha goresek skon a-hys an nans.  I a viras war-dhelergh ha gweles penn an krug koth war an vre, hag a-dhiworto an howsplann orth an owr a splannas haval orth flamm melyn.  Ena, i a dreylyas dres skoedh an goenyow ha kudhys veu a-dhiworta.

Kyn viras Frodo oll a-dro dhe bub tu, ny wrug ev gweles gwel vyth a'n meyn meur ow sevel haval orth yet, ha kyns pell i a dheuth dhe'n aswa a-gledh ha marghogeth dredhi yn skon, ha'n tir a goedhas yn pellder a-ragdha.  Vyaj lowen o gans Tom Bombadyl ow koresek yn lowen po rybdha po a-ragdha, war Borrwas Lumpkyn a ylli gwaya skaffa es profyans y vraster.  Tom a ganas dre vrassa rann a'n termyn, mes an geryow o treus dre vras, poken neb yeth goynt anaswonnys gans an hobytow, hen yeth leun a varth ha delit hy geryow.

I a besyas war-rag, mes kyns pell i a welas an Fordh dhe vos pella es aga awen.  Heb ardak an niwl, aga hosk dhe hanter-dydh a's lettsa y dhrehedhes hwath kyns nos dhe'n jydh kyns.  Nyns o an linenn dewl a welsons linenn a wydh, mes linenn a brisk, ow tevi war amal tommenn dhown gans fos serth dhe'n tu arall.  Tom a leveris bos homma finfos myghterneth, mes nans yw termyn pell.  Dell hevelis, ev a govhi neppyth trist yn hy hever, ha ny lavarsa ev meur.

I a gramblas war-nans hag yn-mes a'n dommenn ha dre aswa y'n fos hag ena Tom a dreylyas poran war-tu ha'n kledh, drefenn i dhe blegya aga fordh nebes war-tu ha'n west.  An tir o kler ha re wastas lemmyn, hag i wrug skavhe aga thoeth, mes yth esa an howl ow sedhi isel pan welsons i wor'tiwedh linenn a wydh hir a-rag, hag i a gonvedhas i dhe dhehweles dhe'n Fordh wosa anethow anwaytys pals.  I a beswarlemmas aga hobaow a-dreus an diwettha erowhysow, ha hedhi yn-dann skeusow hir an gwydh.  Yth esens i dhe benn torrlann a ledra, hag an Fordh, disliw lemmyn ha'n gorthugher ow mos war-rag, a stummas dhe-ves a-woeles.  Dhe'n tyller ma hy linenn a ystynnas a-dhiworth Soth-west dhe Gledh-est, ha dh'aga thu a dheghow hi a goedhas yn kew ledan.  Roskewys o ha hi a borthas meur a venegow a'n glaw poes a-dhiwedhes; yth esa pollow ha tollow leun a dhowr.

I a varghogas yn-nans an dorrlann ha mires unn du dh'y gila.  Nyns esa travyth gweladow.  'Wel, ottani wor'tiwedh!' a leveris Frodo.  Dhe'm brys vy, ny wrussyn ni kelli moy es dew jydh dre ow skochfordh dre'n Koes!  Mes martesen an ardak a vydh dhe-les - martesen henn a vydh gul dhedha kelli agan fordh.'

An re erell a viras orto.  Skeus own a'n Varghogyon Dhu a-dheuth warnedha arta.  A-ban wrussons i entra y'n Koes i re dybsa dres oll a dhehweles dhe'n Fordh; nyns o marnas lemmyn, pan y's gorwedhas yn-dann aga dewdroes, a wrussons i kovhe an danjer esa orth aga helghya, hag esa ow korwedha ha'ga gwatya yn kwirhaval dhe'n Fordh hy honan.  I a viras yn prederus war-dhelergh, war-tu ha'n howl ow sedhi, mes an Fordh o gell ha gwag.

'A dybydh,' a wovynnas Pypyn yn unn hokya, 'a dybydh may fyn ni helghys, haneth?'

'Na dybav, ny dybav yndella haneth,' a worthybis Tom Bombadyl; 'nag y'n nessa dydh martesen.  Mes na drestewgh yn ow dismyk; drefenn na allav vy godhvos yn sur.  Dhe-ves y'n est ow godhvos a wra fyllel.  Nyns yw Tom mester a Varghogyon a-dhiworth an Tir Du pell dres y dir.'

Byttegyns, yth esa hwans dhe'n hobytow ev dhe dhos gansa.  I a dybis ev dhe wodhvos fatell dhyghtya Marghogyon Dhu, mars esa skians a'n par na.  Kyns pell, y hwrussens mos war-rag yn tiryow o anaswonnys dhedha yn tien, ha dres henhwedhlow oll an Shayr a-der an re an moyha koth hag amstyryus, hag y'n mo ow tevi, yth esa hireth dhedha a'ga thre.  Yth esa omglywes down a goll hag unikter dhedha.  I a sevis taw ha poes o gansa gul an dibarth finek, ha nyns o marnas yn lent a wrussons i aswonn Tom dhe leverel orta farwel, ha leverel orta may kwitthons kolonn krev ha marghogeth war-rag heb hedhi.

'Tom a vydh ri dhewgh kusul dha, bys yn diwedh an jydh ma (wosa henna, res vydh agas chons da agas honan dh'agas keveylya ha'gas gidya): peswar mildir a-hyns an Fordh y fydhowgh dos erbynn tre, Bri yn-dann Bre Vri, gans darasow war-tu ha'n west.  Ena y fydhowgh kavoes tavern koth yw henwys An Hoba Ow Tonsya, Barliman Buterbur yw an ost.  Y'n tyller na y hyllowgh hwi godriga dres nos, ha wosa henna an myttin a vydh agas danvonn a-hys agas hyns.  Bedhewgh hardh, mes gwithewgh rach!  Sevewgh agas kolonn lowen ha marghogewgh rag dos erbynn agas feus!'

I a bysis orto may teffo ev bys dhe'n tavern dhe'n leha hag eva unnweyth moy gansa; mes ev a hwarthas ha nagha yn unn leverel;

Ottomma diwedh tir Tom: ny vynn ev treusi emlow.

Res yw Tom gwitha chi, ha Goldberri ow kortos!   

 Ena, ev a dreylyas, tewlel ughel y hatt, lamma war geyn Lumpkyn, ha marghogeth dres an dorrlann, dhe-ves y'n mo ynn unn kana.

An hobytow a gramblas yn-bann an dorrlann ha mires war y lergh bys yn ev dhe vos mes a wel.

'Drog yw genev dibertha diworth Mester Bombadyl,' a leveris Sam.  'Ev yw marthus yn hwir.  My a dyb ni dhe vones yn hyns pell heb gweles travyth gwell, po koyntta.  Mes ny vynnav nagha bos da genev gweles an Hoba Ow Tonsya dell wrug ev leverel.  Yma govenek dhymm y vos haval orth an Dhragon Wyrdh  dhe-dre!  Py par tus yns i yn Bri?'

'Yma hobytow yn Bri,' yn-medh Merri, 'keffrys ha Tus Vras.  Dhe'm brys vy y fydh attes lowr.  An Hoba yw tavern da dell glywav.  Ow thus a wra marghogeth ena termyn a dermyn.'

'Y fo dell vynnyn yn poran,' yn medh Frodo; 'mes yma ev yn-mes an Shayr.  Na dhewgh ha bos re attes!  Porth kov mar pleg - oll ahanowgh - res yw ma na venekkowgh an hanow Bagyns.  Mr. Underhyl ov, mars yw res ri neb hanow.'

Lemmyn, i a yskynnas war aga hobaow ha marghogeth yn taw y'n gorthugher.  Tewlder a dheuth yn skon, dell droesons i yn lent yn-nans breow hag yn-bann arta, bys yn, wor'tiwedh, i dhe weles golowys ow tastewynnya orth pellder war-rag.

A-ragdha Bre Vri a sevis, ow lettya an hyns, furv tewl erbynn ster niwlek; hag yn-dann y du a'n howlsedhes a glysis tre vras.  I a wrug fistena war-tu ha honna lemmyn, gans mynnes vyth marnas kavoes tan, ha daras yntredha i ha'n nos.  

9. Orth Arwoedh an Hoba ow Tonsya


Bri o penndre Tirvri, ranndir annedhys byghan, haval orth ynys yn mysk an tiryow gwag oll a-dro dhedhi.  Keffrys ha Bri hy honan, yth esa Stadell dhe du arall an vre, Kownans yn nans down nebes pella dhe'n est, hag Archett dhe amal Koes Chett.  Orth hy gorwedha a-dro dhe Vrevri ha'n dreow, yth esa pow byghan a barkow ha gwydhegi dov nag o moy es nebes mildiryow a-les.

Gwer Bri o gell aga gols, ledan, ha nebes berr, lowen hag anserghek:  nyns ens i gwas dhe nagonan; mes i o  kowethekka ha kottha  gans Hobytow, Korryon, Elfow hag annedhysi erell an norvys a-dro dhedha es dell vydh usys dhe Dus Vras.  Herwydh aga henhwedhlow aga honan, i o an kynsa annedhysi ha diyskynnysi an kynsa gwer a wandras y'n West an norvys kres.  Namoy es nebes anedha re vywsa dre ahwer an Hendydhyow; mes pan dhehwelsa an Vyghternyow arta dres an Mor Meur, i re gavsa Gwer Bri ena hwath, pan dhisliwsa kov a'n Vyghternyow goth y'n gwels.

Y'n dydhyow na, ny drevesigsa Gwer erell mar bell dhe'n west, po a-ji dhe gans lew a'n Shayr.  Mes, yn tiryow gwyls dres Bri, yth esa gwandrysi gevrinek.  Gwerin Bri a's henwis Pellgerdhoryon, ha ny wodhsens i travydh yn kever aga dallethvos.  I o hirra ha tewlla es Gwer Bri ha tus a grysi bos nerthow koynt a weles ha klywes dhedha, hag i dhe wodhvos konvedhes yethow ydhyn hag enevales.  I a wandras herwydh aga bodh war-tu ha'n soth hag an est mar bell ha'n Menydhyow Niwlek; mes i o boghes aga niver lemmyn ha nyns ens i gwelys marnas nammenowgh.  Pan wrussens i omdhiskwedhes i a wre dri nowodhow dhiworth pell dhe-ves ha hwedhla hwedhlow koynt hag ankovhes a veu goslowys orth yn ter; mes ny wrug gwerin Bri dos ha bos kowethek gansa.

Ynwedh, yth esa teyluyow pals hobyt y'n Tirvri hag i a leveris i dhe vos an kottha trevesigeth hobyt y'n norvys, onan a veu fondys kyns bos treusys an Brandiwayn hag trevesigys an Shayr.  I a trigas, dhe'n brassa rann, yn Stadell, kynth esa nebes anedha yn Bri, yn arbennik dhe lederyow ughella an vre, a-ugh chiow Gwer.  An Gwerin Bras ha'n Gwerin Byghan (dell wrussens i henwel an eyl dh'y gila) o kowethek lowr, ow tyghtya aga negys aga honan herwydh aga fordhow aga honan, mes an dhiw bobel a wre omweles yn hwir avel rannow res Gwerin Bri.  Nyns esa le vyth arall y'n norvys may feu kevys an ordenans koynt (mes splann) ma.

Ny wre vyajya Gwerin Bri lieskweyth; ha negys an peder tre o an pennvater dhe-les dhedha.  Treweythyow, hobytow Bri a wrug mos mar bell ha Bukland, po Estferdhynn;  mes kyn nag esa aga thir byghan skant namoy es unn jydh yn unn varghogeth dhe'n est diworth Pons Brandiwayn, ny wre y wodriga Hobytow an Shayr marnas boghes.  Buklandwas treweythus po Tukwas anethus a wre dos dhe'n tavern rag godriga dre nos po diw, mes yth esa henna ow tos ha bos moy ha moy anusadow.  Hobytow an Shayr a wre henwel an re yn Bri, ha re erell a driga yn-mes an emlow, 'Meswesyon' , ha skant ny wrussens i attendya orta, dre regvreusi i dhe vos andhidhurek hag andhoeth.    

Yth esa, martesen, moy a veswesyon keskerys a-dro yn West an Norvys es dell wrug dismygi tus an Shayr y'n dydhyow na.  Nyns esa nebes anedha, heb dout, namoy es loselwas, parys dhe bala toll yn neb torrlann ha triga mar bell hag o da gansa.  Mes yn Tirvri, yn neb kas, an hobytow o reowtadow ha sewen, ha nyns ens i trevesigyon namoy es aga henderow pell a-ji dhe'n Shayr.  Nyns o ankovhes hwath bos meur a vyajyans ynter an Shayr ha Bri nans o hirneth.  Yth esa goes Bri y'n Brandibukow dell hevelis.


Yn Bri yth esa a-dro dhe gans chi a ven a'n Dus Vras, yth esa an brassa rann anedha a-ugh an Fordh, ow klysa war an run gans fenestri ow mires war-tu ha'n west.  Dhe'n tu na, ow kul moy es hanter kylgh a-dhiworth an vre hag ow tehweles dhedhi, yth esa tommenn dhown gans ke tew dhe'n tu a-ji.  An fordh a dreusis dres henna dre gons; mes y'n le may pechya hi an ke, lettys o hi gans yet veur.  Yth esa yet arall yn korn a'n soth y'n le may hwrug gasa an Fordh an dre.  An yetys a veu deges nosweyth; mes tamm a-ji dhedha yth esa annetteryow byghan rag an gwithysi-yet.  

A-woeles, dhe'n Fordh, y'n le may stummas hi a-dheghow a-dro dhe sel an vre, yth esa tavern bras.  Drehevys veu yn termyn o passys pell, pan veu brassa dre bell daromres an Fordh.  Bri a sevis orth kuntellva goth a hynsow; hen fordh arall a dreusis a Fordh Est boghes dres an dommenn dhe benn west an vre, hag yn dydhyow kyns Gwer ha tus divers erell re vyajsa lieskweyth warnedhi.  Koynt avel Nowodhow dhiworth Bri o lavar hwath dhe'n Estferdhyn, owth ystynna  a-dhiworth an dydhyow na, pan allsa bos klywys nowodhow diworth Kledh, Deghow, hag Est dhe'n tavern, ha pan wre mos lieskweythha hobytow an Shayr rag y glywes.  Mes Tiryow a'n Kledh re beu ynyal dre bell,  ha ny veu devnydhys an Fordh Gledh lemmyn marnas nammenowgh:  tevys gans gwels o lemmyn, ha tus Bri a's henwis an Glaslergh.  

Yth esa Tavern Bri ena hwath, byttegyns, ha'n ost o den a vri.  Y ji o kuntellva rag an re diek, tavosek ha govynnus yn mysk annedhysi, bras ha byghan, an peder tre; ha godrigva rag Pellgerdhoryon ha gwanderyon erell, ha rag tremenysi a vyajya hwath (korryon y'n brassa rann) dre'n Fordh Est, dhe ha dhiworth an Menydhyow.

 Tewl o, hag yth esa ster gwynn ow splanna, pan dheuth wor'tiwedh Frodo ha'y gowetha dhe krows-hyns an Glaslergh nes dhe'n dre.  I a dheuth dhe Yet-west ha gweles bos deges, mes dhe dharas an annetter dresti, yth esa gour a'y esedh.  Ev a lammas yn-bann, kyrghes lugarn ha mires orta gans marth dres an yet.

'Pandr'a wrewgh, hag a ble'th owgh hwi devedhys?' a wovynnas ev yn karow.

Yth eson ni ow mos dhe'n tavern omma,' a worthybis Frodo.  'Yth eson ni ow vyajya dhe'n est ha ny yllyn ni mos pella haneth.'

'Hobytow! Peswar hobyt! Ha hobytow dhiworth an Shayr herwydh aga hows,' a leveris an gwithyas-yet, yn fedhel haval ev dhe gewsel dhodho y honan.  Ev a lagattas orta yn tewl dre bols, hag ena igeri an yet yn lent ha'ga gasa marghogeth dredhi.

Ny welyn ni gwerin an Shayr ow marghogeth war an Fordh dre nos lieskweyth,' a besyas ev, dell wrussons i hedhi pols ryb y dharas.  Gav dhymm mayth omwovynnav py negys a'gas gorr est a Vri!  Pyth yw agas hanow, mar mynnowgh?'

'Agan hanow ha'gan negys yw dhyn ni agan honan, ha nyns yw henna tyller da dh'aga dadhla dell hevel dhymm,' yn medh Frodo.  Nyns o da ganso na wolok an gour na don y lev.

'Agas negys yw dhywgh hwi agas honan, heb dout,' a leveris an gour; mes yth yw ow negys vy dhe wul govynnow nosweyth.'

'Ni yw hobytow a-dhiworth Bukland, hag yma hwans dhyn vyajya ha godriga orth an tavern omma,' yn-medh Merri.  'Mr Brandibuk ov vy.  Yw henna lowr ragos?  Gwerin Bri o tus teg aga lev dhe dremenysi, po yndella re glywis vy.'

'Da lowr, da lowr!' a leveris an gour.  'Ny vynnis vy divlasa.  Mes martesen hwi a vydh perthi govynnow a-dhiworth moy a dus dres Hari koth dhe'n yet.  Yma tus goynt a-dro.  Mar krewgh hwi mos war rag dhe'n Hoba, hwi a vydh gweles nag owgh hwi gwestoryon unnik.'

Ev a leveris dhedha 'nos dha', ha ny leversons i namoy; mes Frodo a allas gweles dre wolok an lugarn an gour dhe vires orta hwath yn kovynnus.  Da o ganso klywes an yet dhe seni yn unn dhegea a-dryv dhedha, hag i dhe varghogeth war-rag.  Ev a omwovynnas prag yth o gogrysek an gour, ha mars esa nebonan ow hwilas nowodhow a-dro dhe vagas a hobytow.  Gandalf martesen.  Martesen ev a dheuth hag i dhe vos lettys y'n Koes ha dhe'n Woen.  Mes yth esa neppyth yn lev ha fara an gwithyas-yet a wrug dhodho klywes anes.

An gour a lagattas warlergh dhe'n hobytow dre bols hag ena ev a dhehwelas dh'y ji.  Sket hag ev dhe dreylya dhiworth an yet, furv tewl a gramblas skav dresti ha teudhi yn skeusow stret an dre.


An hobytow a varghogas war rag yn-bann leder es, ow treusi nebes chiow anstegys, ha hedhi a-rag dhe'n tavern.  Dh'aga dewlagas, yth esa golok bras ha koynt dhe'n chiow.  Sam a lagattas yn-bann orth an tavern gans tri leur ha lies fenester, hag ev a omglywas y golonn dhe goedha.  Ev re dybsa ev dhe dhos erbynn kewri hirra es gwydh, ha kroaduryon erell euthekka hwath, dhe neb termyn der y vyaj; mes y'n eur ma, y gynsa gwel a Wer ha'ga chiow hir o lowr, yn hwir yth o re orth penn tewl dydh skwithus.  Yn y vrys ev a welas mergh du ow sevel, dibrys yn skeusow an garth-tavern, ha marghogyon dhu ow kyki yn-mes diworth fenestri tewl a-wartha.

'Nyns yw gwir ni dhe wodriga omma dre'n nos, ywa syrr?' ev a dhiskleryas.  'Mars eus tus-hobyt y'n ranndir ma, prag na wren ni hwithra nebes a vynn agan degemmeres?  Trevekka y fia.'

'Pyth yw kamm gans an tavern?' a leveris Frodo.  Tom Bombadyl a'n kommendyas.  Trevek lowr a-ji yw dell waytyav.'

Golok an tavern o haval orth chi teg dre dhewlagas a'n aswonni, a-dhiworth yn-mes ynwedh.  Yth esa y dal erbynn an Fordh, hag yth esa dew ranndhrehevyans ow mos war-dhelergh war dir treghys nebes yn ledrow isella an vre, hag a-dhelergh yth esa fenestri an nessa leur dhe'n keth nivel ha'n dor.  Yth esa gwarak ledan ow kul fordh dhe arth ynter an dhew ranndhrehevyans, hag a-gledh yn-dann an warak yth esa daras bras ha nebes gradh ledan a-rag.  An daras o igor ha golok a livas anodho.  A-ugh an warak yth esa lugarn ha yn-danno yth esa, ow leska, arwoedh bras:  hoba tew gwynn ow sevel orth y sav war y dhiwarr a-dhelergh.   A-ugh an daras yth esa payntys lytherennow gwynn:  AN HOBA OW TONSYA  gans  BARLYMAN BUTTERBUR.  Meur a'n fenestri isella a dhiskwedhas golowys a-dryv dhe groglennow poes.

Hag i dhe hokya yn-mes y'n tewlder, nebonan a-ji a dhallathas kana kan lowen, ha lies lev lowenek a geskanas yn ughel orth an korus.  I a woslowas orth an son kennerthek ma dre bols hag ena diyskynna a-dhiworth aga hoba.  An gan a worfennas hag y teuth tardh a hwarth ha takyans.

I a hembronkyas aga hoba yn-dann an warak, gasa an hobas ow sevel y'n garth hag yskynna an gradhow.  Frodo eth war-rag ha nammnag y hwrug ev omdhorna erbynn gour berr tew blogh y benn ha rudh y fas.  Omwiskys yn apron gwynn o ev, hag yth esa ev ow fistena yn-mes a unn dharas hag a-ji dre dharas arall, ow toen servyor beghys gans kelornigow leun.

'A yllyn ni - ' a dhallathas Frodo.

'Hanter mynysenn, mar mynnydh!' a armas an gour dres y skoedh, ha disomdhiskwedhes yn klapp a levow ha kommol a vog.  Wosa pols berr ev a dheuth yn-mes arta, ow sygha y dhewdhorn orth y apron.

'Gorthugher da, mester byghan!' yn-medh ev, yn unn warrgromma.  'Pandr'a via dha vynnas?'

'Gweliow rag peswar den, ha marghti rag pymp hoba, mar kyll bos gwrys.  Os ta Mester Butterbur?'

'Gwir!  Barlyman yw ow hanow.  Barlyman Butterbur dhe'agas servya!  Esowgh hwi a'n Shayr? ev a leveris, ha distowgh ev a hwettyas y dhorn dh'y dal, haval orth ev dhe assaya perthi kov a neppyth.  'Hobytow!' ev a grias.  'Lemmyn, pandr'a wra henna kovhe dhymm?  A allav vy pysi diworthowgh agas hanow, syrr?'

'Mr Tuk ha Mr Brandibuk,' yn-medh Frodo; 'ha henn yw Sam Gamji.  Ow hanow vy yw Underhyl.'

'Dar!' a leveris Mr Butterbur, yn unn krakkya y vysies.  Gyllys yw arta!  Mes y fydh dehweles, pan vo termyn lowr dhymm tybi.  Yth ov vy fistenys dres ow dewdroes; mes y fydhav assaya gul an pyth dell allav.  Nyns yw lieskweyth ni dhe weles bagas a-dhiworth an Shayr y'n dydhow ma, hag drog via genev mar ny allen vy agas dynnerghi.  Mes yma bush y'n chi haneth a'n par ma nag esa dre dermyn hir lowr.  Nevra ny wra hi glaw heb dinewi, dell leveryn yn Bri.

'Hou!  Nob!' ev a armas.  'Ple'th esos'ta, ty sygerdroes?  Nob!'

'Ow tos, syrr!  Ow tos!  Hobyt lowen y semlant a lyfansas dre dharas, gweles an vyajoryon ha hedhi stag ha lagatta orta gans les meur.

'Ple'ma Bob?' a wovynnas an ost. 'A ny wodhydh?  Wel, gwra kavoes!  Sket!  Nyns eus hwegh garr dhymm, na hwegh lagas!  Lever orth Bob bos pymp hoba hag yw res dhedha a'n marghti.  Res yw dhodho kavoes spas lowr yn neb maner.'  Nob a wrug goresek dhe-ves yn unn grysla ha gwynkya.

'Lemmyn, pandr'a vynnis vy leverel?' yn-medh Mr. Butterbur, ow ponkya orth y dal.  Unn dra a herdh yn-mes hy ben, dell leverir.  Mar fistenys ov vy haneth, yma ow fenn ow treylya.  Yma bagas a dheuth a-hys an Glaslergh a-dhiworth tiryow a'n Soth nyhewer - ha henn o koynt lowr avel dalleth.  Ena, yma bagas a gorryon ow mos dhe'n West a dheuth haneth.  Ha lemmyn, hwi.  Mar ny viewgh hobytow, yma dout dhymm ni dh'agas ostya.  Mes yma po stevell po diw y'n ranndhrehevyans a-gledh a veu gwrys yn arbennik rag hobytow, pan veu drehevys an tyller ma.  Dhe nivel an dor dell yw gwell dhedha dell vydh usys; fenestri krenn hag oll yw da gansa.   Yma govenek dhymm hwi dhe vos attes.  Hwi a vynn kavoes soper, heb dout.  Seulvegyns.  Y'n fordh ma mar mynnowgh!'

Ev a's henbrenkyas hyns berr a-hys hel, hag igeri daras.  'Ottoma parledh byghan teg!' ev a leveris. 'Yma govenek dhymm y vos gwiw.  Gav dhymm lemmyn.  Pur vysi ov vy.  Nyns eus termyn vyth rag klappya.  Res yw dhymm poenya.  Ober kales rag diwarr, mes ny wrav vy moenhe.  Y fydhav vy godriga orthewgh arta diwettha.  Mars eus hwans dhywgh a neppyth, senewgh an klogh-dorn, ha Nob a vydh dos.  Mar ny wra ev dos, senewgh ha garma!'

Ev a dheuth dhe-ves wor'tiwedh ha'ga gasa nebes dianall aga omglywans.  Yth esa galloes dhodho a fros dibenn a glapp, pygemmys a fysk a vo dhodho.  Yth esens i yn stevell vyghan klys.  Yth esa tan byghan splann ow leski y'n oeles, hag a-rag dhodho nebes kador isel hag es.  Yth esa moes grenn, kudhys seulabrys gans kweth wynn, ha warnedhi yth esa klogh-dorn bras.  Mes Nob, an servyas-hobyt, a dheuth yn unn fistena hirdermyn kyns i dhe dybi a-dro dh'y seni.  Ev a dhros kantolyow, ha servyour leun a blatys.  'A vydh mynnes dhywgh a neppyth dhe eva, mestrysi?' ev a wovynnas, 'Hag a via da genowgh my dhe dhiskwedhes orthewgh an chambouryow, ha'gas soper ow pos pareusys?'

Golghys bons, owth eva diworth kelornigow down a gorev pan dheuth Mr Butterbur ha Nob arta.  An voes a veu ordenys sket.  Yth esa kowl poeth, kigyow yeyn, tartenn mor-dhu,  torthow-bara fresk,  leghyon a amanynn, ha hanter keus adhves: boes sempel da, mar dha hag y hyllys kavoes y'n Shayr, ha trevek lowr rag teudhi an diwettha dout Sam (teudhys yn feur seulabrys dre goethter an korev).

An ost a vargesis a-dro pols berr hag ena ev a brofyas dh'agas gasa.  'Ny wonn mar pia da genowgh omjunya gans an kowethyans, wosa hwi dhe sopya,' yn-medh ev hag ev dhe sevel dhe'n daras.  'Martesen y fia gwell genowgh mos dh'agas gweli.  Y fia da gans an kowethyans dh'agas dynnerghi, mars esa y'gas brys.  Ny welyn ni meswesyon - vyajoryon a-dhiworth an Shayr, dell yw gwiw my dhe leverel, gav dhymm - lieskweyth; ha da yw genen klywes tamm a nowodhow, po neb hwedhel po kan a vo y'gas brys.  Mes pynagoll yw da genowgh!  Senewgh an klogh mars eus fowt a neppyth!'

Pur dhiskwithys ha kennerthys o aga cher dhe dhiwedh aga soper (a-dro dhe dri kwarter our ow pesya yn tiwysyk, heb lett dre glapp heb res) may hwrug ervira Frodo, Pypyn ha Sam dhe omjunya gans an kowethyans.  Merri a leveris bos henna re dagek.  'Y fydhav esedha omma yn kosel ryb an tan dre bols, ha martesen mos yn-mes diwettha rag kavoes hwyth a'n ayr.  Bedhywgh war a'gas geryow, ha nag ankevewgh bos mynnes dhywgh dhiank yn-dann gel, hag yth esowgh hwi hwath war an pennfordh ha nyns owgh hwi pur bell 'mes an Shayr!'

'Da lowr!' a leveris Pypyn. 'Omwith! Na dheu ha bos kellys, ha nag ankev bos salowwa a-ji!'


Yth esa an kowethyans yn stevell gemmyn bras an tavern.  An kuntelles o bras hag yn y mysk Frodo a welas bos poblow divers,  pan wrug aswiwa y dhewlagas herwydh an golow.  Henn a dheuth, dre vras, a-dhiworth tan-prennyer ow tewi, drefenn bos godewl an tri lugarn esa ow kregi diworth an kebrow, ha hanter lennys ens i gans mog.  Yth esa Barliman Butterbur ow sevel orth an tan, ow kewsel orth nebes korryon ha gwer koynt aga semlans.  War an bynkyow yth esa tus divers: gwer a-dhiworth Bri, nebes hobytow teythyek (owth esedha ha klappya warbarth), nebes moy a gorryon, ha furvow disliw erell kales aga gweles pell yn skeusow ha kornellow.

Kettoeth ha dell wrug entra an hobytow, yth esa keskan a dhynnerghi a-dhiworth an Vriwesyon.  An estrenyon, yn arbennik an re re dheuth yn-bann an Glaslergh, a lagattas orta yn kovynnus.  An ost a gommendyas an  werin a Vri dhe'n wodrigoryon a-dhiwedhes pur skon ma nag ens i sur, kyn hwrussons i klywes meur a henwyn, dhe by dus esens i.  Yth esa dhe'n dus a Vri henwyn nebes losoniethel (ha nebes koynt yn diwskovarn dus an Shayr), haval orth Broenwolow, Gaverdhel, Mynktroes, Avaldhor, Askawlan ha Redenek (keffrys ha Butterbur).  Yth esa henwyn a'n par na dhe nebes a'n hobytow.  Yth esa meur a Loeslesyow, yn ensampel, dell hevelis.  Mes yth esa dhe'n brassa rann anedha henwyn dell vydh usys haval orth  Torrlann, Broghji, Hirdell, Tewesherdher,  ha Kowfordhek, meur anedha a veu devnydhys y'n Shayr.  Yth esa nebes Underhylow a-dhiworth Stadel, ha drefenn na allsons i tybi i dhe gevranna hanow heb bos unnwoes, i a dhegemmeras Frodo y'ga holonn avel kenderow kellys a-bell.

Hobytow Bri o, yn hwir, kowethek ha govynnus, ha kyns pell Frodo a gonvedhas bos res ri neb styryans a-dro dhe'n pyth esa ev ow kul.  Ev a leveris bos les dhodho yn istori ha doronieth (dre henna yth esa shakyans a lies penn, kyn na veu devnydhys an geryow na meur yn rannyeth Bri).  Ev a leveris ev dhe dybi yn kever skrifa lyver (dre henna yth esa marth taw), hag yth esa hwans dhodho ha dh'y gowetha kuntell derivadow a-dro dhe hobytow trigys yn-mes an Shayr, yn arbennik yn tiryow a'n Est.

Dre henna keskan a levow a dardhas.  Mar pia hwans dhe Frodo skrifa lyver yn hwir, ha mar pe lies skovarn dhodho, ev a dhysksa lowr rag nebes chapteryow dre nebes mynysennow.  Ha mar ny vo henna lowr, rol hir a henwyn a-veu res dhodho, ow talleth gans 'Barliman Koth omma', may hallsa ev mos dhedha rag derivadow pella.  Mes wosa termyn berr, drefenn na wrug diskwedhes Frodo gweythres skrifa lyver stag, an hobytow a dhehwelas dh'aga govynnow a-dro dhe hwarvosow y'n Shayr.  Ny wrug Frodo omdhiskwedhes bos pur geskomunyek, ha kyns pell yth esa ev owth esedha, y honan, dhe gornell, ow koslowes ha mires a-dro.

Yth esa an wer ha'n gorryon ow klappya a-dro dhe hwarvosow a-bell ha leverel nowodhow a eghenn hag esa ow tos ha bos re aswonnys.  Yth esa ahwer pell dhe-ves y'n Soth, ha dell hevelis, yth esa an wer re dheuth a-hys an Glaslergh ow kwaya ha hwilas tiryow may kaffons i kres.  Gwerin Bri o keskodhevek, mes kler o ma nag ens i parys dhe dhegemmeres myns bras a estrenyon y'ga thir byghan.  Yth esa unn dremenyas, den kammlagasek hag droksawerys ow tarleverel bos moy ha moy a dus ow tos war-gledhbarth kyns pell.  'Mar nyns yw kevys spas ragdha, i a vydh y gavoes aga honan.  Yma reyth dhedha bywya, haval orth tus erell,' ev a leveris yn ughel.  Nyns esa golok pes da dhe'n annedhysi deythyek a-dro dhe'n tybyans.

Ny wrug notya an hobytow oll a'n klapp ma, ha dell hevel nyns esa bern rag hobytow y'n termyn na.  Nyns o gwirhaval tus vras dhe bysi a harber yn tell-hobyt.  Yth esa bern brassa dhedha a-dro dhe Sam ha Pypyn neb esa owth omglywes pur attes, ha klappya yn lowen a-dro dhe hwarvosow y'n Shayr.  Pypyn a sevis hwarth meur der y dherivas yn kever diskar to Toll an Dre dhe Vychel Delvyn:  Wyll Wytfut, an Mer, hag an tewwa hobyt y'n Westferdhyn, re bia ynkleudhys yn krey, ha dos yn-mes gans golok haval orth pellenn vleus.  Mes yth esa govynnys nebes govynn a wrug dhe Frodo omglywes nebes anes.  Unn hobyt Bri, esa y'n Shayr nebes tro dell hevelis, a vynnas godhvos an tyller may feu trigys an Underhyllow, hag gans piw esens i unnwoes.

A-dhesempis Frodo a verkyas gour, koynt o y wolok ha tewedhek, owth esedha yn skeusow nes dhe'n fos.  Yth esa ev ow koslowes yn tynn orth klapp an hobytow ynwedh.  Yth esa kruskynn hir a-ragdho hag yth esa ev ow megi pibell-hir kervys yn koynt.  Y dhiwarr o ystynnys a-dheragdho, ow tiskwedhes botasow ughel a ledher medhel ha kemusur da re bia devnydhys yn feur, ha lemmyn i o kudhys poes gans leys.  Huk a wias poes dulas, nemmys dre vyajya hir, a veu tennys nes yn y gyrghynn, hag yn despit dhe doemmder an stevell yth esa ev ow kwiska an kogh yn unn worskeusi orth y vejeth; mes kann y dhewlagas a allsa bos gwelys dell viras ev orth an hobytow.

'Piw yw henna?' a worthybis Frodo pan esa chons dhodho hwistra orth mr Butterbur.  'Y tybav na wruss'ta y gommendya.'

'Ev.' a leveris an ost ow korthybi yn unn hwistra, ow kewsel gans lagas heb gwaya y benn.  'Ny wonn dhe wir.  Ev yw onan a'n werin a wandra - Pellgerdhoryon dell y's henwyn.  Ev a gews boghes venowgh: kyn hyll ev leverel hwedhel marthus dhe-les pan eus cher dhodho yndella.  Ev a dhisomdhiskwedh dre vis, po dre vlydhen, hag ev a dhasomdhiskwedh arta.  Ev a dho ha mos lieskweth y'n gwenton yw passys; mes ny wrug vy y weles a-dro a-gynsow.  Nevra ny wrug vy klywes y hanow gwir:  mes ev yw aswonnys a-dro dhe omma avel 'Kammhir'.  Ev a gerdh a-dro toeth men war y dhiwfer hir; kyn na lever ev dhe nagonan y skila rag fistena.  Mes nyns eus displegyans a Est ha West dell leveryn yn Bri, yn kever an Bellgordhoryon ha tus an Shayr, gav dhymm.  Koynt yw ty dhe wovynn yn y gever.'  Mes dhe'n pols na, Mr Butterbur a veu gelwys dhe-ves dre worholeth a voy a gorev ha'y dhiwettha lavar o anigerys.

Frodo a welas bos Kammhir ow mires orto ev lemmyn, haval orth ev dhe glywes po dismygi oll a veu leverys.  Wosa pols berr, dre weyvya y dhorn ha penndroppya, ev a elwis orth Frodo dhe dhos hag esedha rybdho.  Dell dheuth nes Frodo, ev a dewlis war-dhelergh y gogh ha diskudha gols du blewek ribinys gans loes, ha dewlagas tynn loes yn bejeth asper disliw.

'Gelwys Kammhir ov,' a leveris ev gans lev kosel.  'Pes da ov dhe omvetya genes, Mester - Underhyl, mar leveris kothwas Butterbur dha hanow yn ewn.'

'Gwrug,' yn-medh Frodo yn kott.  Ev a omglywas nebes anes yn-dann lagattans an dhewlagas tynn na.

'Wel, Mester Underhyll,' a leveris Kammhir, 'mar pen vy ty, y hwrussen vy lettya orth dha gowetha yowynk klappya re.  Diwes, tan hag omvetyans dre jons yw teg lowr, mes, wel - nyns yw henna an Shayr.  Yma tus goynt a-dro.  Kyn y'n lavarav yn anwiw, dell dyppi,' a geworras ev gans minhwarth kamm, wosa gweles gowolok Frodo.  'Ha yth esa tremenysi goyntta ow tos dre Vri a-gynsow,' a besyas ev, yn unn vires orth fas Frodo.

Frodo a dhaskorras y lagattans mes ny leveris ev mann; ha ny wrug Kammhir lavar moy.  Y attendyans o stegys distowgh orth Pypyn.  Gans own, Frodo a aswonnis an Tuk yowynk gokki, wosa bos sewen gans y hwedhel a-dro dhe'n Mer tew Mychel Delvyn, dhe ri derivas didhanus a gevywi farwel Bylbo.  Yth esa ev ow kul dasleveryans a'n Areth seulabrys, hag yth esa ev ow tos nes dhe'n Disomdhiskwedhyans marthys.

Frodo o anniys.  Hwedhel didhregynnus o rag brassa rann an hobytow teythyek, heb dout: marnas hwedhel didhanus a-dro dhe'n dus dhidhanus dres an avon; mes nebes anedha (haval orth kothwas Butterbur) a wodhya nebes, ha gwirhaval o i dhe glywes kyhwedhlow nans o termyn hir yn kever disomdhiskwedhyans Bylbo.  Hemm a dhrosa hanow Bagyns dh'aga brys, yn arbennik mar pia govynnow yn Bri yn kever an hanow na.

Frodo a fyslas ynn unn ombrederi a-dro dhe'n pyth dhe wul.  Yn apert, pur dha o gans Pypyn an attendyans esa dhodho, hag ev re dheuth ha bos ankovek a'ga feryll.  Ha Pypyn yn cher dell o ev, yth esa own distowgh dhe Frodo ev dhe gampoella an Bysow; ha henn a vo terroesus.

'Res yw dhis gul neppyth skon!' a hwystras Kammhir yn y skovarn.

Frodo a lammas yn-bann, sevel war voes ha dalleth kewsel.  Attendyans goslowysi Pypyn a veu ankresys.  Nebes an hobytow a viras orth Frodo ha hwartha ha takkya yn unn dybi Mr. Underhyll dhe eva moy a gorev es dell o gwiw ragdho.

Distowgh, Frodo a omglywas pur wokki, hag ev a aswonnas ev dhe vysya an traow yn y boket (herwydh usadow pan wrug ev areth).  Ev a glywas an Bysow dh'y gadon, ha heb skila vyth hwans a dheuth warnodho dh'y slynkya dh'y vys ha disomdhiskwedhes yn-mes a'n desedhans gokki.  Dell hevelis dhodho, an profyans a dheuth a-dhiworth yn-mes anodho, a-dhiworth po nebonan po neppyth y'n stevell dre neb fordh.  Ev a naghas an temptyans yn stroth, ha kavoes dalghenn y'n Bysow yn y dhorn, haval orth ev dh'y gensynsi ha'y lettya diank po gul dregynn.  Mes nyns esa awen vyth a-dhiworto.  Ev a gewsis 'nebes geryow gwiw' dell via leverys y'n Shayr: Yth aswonnyn ni gras a guvder agas kemmeryans, hag yma govenek dhymm ow godrik skav dhe weres dasnowythhe kolmow kerensa goth ynter an Shayr ha Bri; hag ena ev a hedhis ha pasa.

Yth esa pubonan y'n stevell ow mires orto lemmyn.  'Kan!' a armas unn hobyt.  'Kan! Kan!' a armas an re erell oll.  'Pes, mester, kan ragon neppyth na wrussyn ni klywes kyns!'

Dre bols, Frodo a sevis yn kanowek.  Ena, dre fystybyans ev a dhallathas kan hwarthus re bia da gans Bylbo (dhe wir, Bylbo re bia goethus yn hy hever drefenn ev y honan dhe dhismygi an geryow).  A dro-dhe davern o; ha gwirhaval yw honna dhe vos an skila hi dhe dhos dhe vrys Frodo y'n pols na.  Ottahi yn leun.  Dre vras, nyns yw kovhes namoy es nebes geryow anedhi lemmyn.


 Tavern eus, chi lowen splann,   

   dhe-woeles bre loes goth.  

  Y fragons ena korev mar boes

 an Gour y'n Loer y honan dhe dhos

  rag eva bys dhe gwoff.    


  Kath wovedhow yma dhe'n ost,    

   ha krowder splann yw ev,   

  war-vann, war-nans y warak a dhons,  

  ow kwighal omma , ow krommya hons,

  heskenna y'n kres yn krev.   


  Ki gell byghan yma ynwedh

  ha ges yw da ganso.

 Pan eus yn mysk an dus cher da,

 y hwoslow ev orth gesyow hag

  y hwerth ev bys penn-dro.


 Yma bugh gornek dhedha ynwedh,

  hy leth mar hweg ha mel.  

 Ilow a dreyl hy fenn, dhe wir,                    

 ha gweyv a wra hy lost pur hir  

   ha donsya war an gwels.


 Platys a arghans, ass yns splann!

  Ha loyow arghans ynwedh.

 Dy'Sulweyth yma'n re a-vri,                           

 y's glanhons gans rach, yn tevri,      

  dy'Sadorn dohajydh.


 An Gour y'n Loer a evas meur      

   ha'n gath a sonas ton.                 

 Plat ha lo, troyl skav y hwrussons.                 

 An vugh y'n lowarth yn foll a wrug dons

  ha'n ki ow troyllya skon.                    


 An Gour a evas podik moy             

  ha slynkya bys dhe'n leur;

 hunros a gorev yn tibenn,

 bys yn ster disliw y'n ebrenn.

  Kyns mo y teuth an eur.                  


 An ost a leveris dh'y gath wovedhow                

  'Mergh gwynn Gour y'n Loer;                              

 dibowes yns, an klokk a sen,

  mes an Gour y'n Loer re veudhis y benn

  ha howlsevel wosa our!'   


  An gath a senis hey-dydel-dydel,

  yn hwir yth o ton byw.

  Skaffa ha skaffa a senis an gath,

 ha'n ost ow shakya an Gour hwath:

  'Wosa teyr eur yth yw!'                                          


 I a rolyas an Gour yn-bann an vre

  hag a-ji y'n Loer I a'n herdhyas,

 ha'n mergh ow peswarlemmel skon,

  ha'n bugh ow tonsya haval orth oen,

  ha skala ha lo a holyas.                        


 Skaffa an krowd a wrug 'didel-dum-dydel';

  an ki a wrug roghwarth.

 An vugh hag an mergh a boenyas digeudh,

 an westoryon oll a dhifunas yn heudh,

  ha donsya a-dro y'n garth.


 Kerdyn-krowd a dorras, ha'n vugh

  a lammas dres an Loer.

  An ki a rolyas a-dro gans hwarth,

 ha'n skala ha'n lo a dhonsyas warbarth

  ha poenya dhe-ves skon lowr.


 An Loer a rolyas a-dryv dhe'n vre             

  ha'n Howl a sevis hy fenn.       

 Ny grysis hi hy dewlagas splann;                                     

 yn golow an jydh, yn marthys glan,                                

  dehwelys yn kosk yth ens!      


Yth esa takyans ughel ha hir.  Yth esa lev da dhe Frodo ha'n gan a's didhanas. Ple'ma Barli koth? i a grias. 'Res yw ev dhe glywes henna. Y talvia Bob dhe dhyski an krowd dh'y gath, hag ena y hallsen ni donsya.' I a elwis rag moy a gorev, ha dalleth garma: 'Kywyn arta mester! War yew! Unnweyth moy!

Ena, i a wrug dhe Frodo kavoes diwes moy, ha dalleth y gan arta ha meur anedha owth omjunya; drefenn an ton dhe vos aswonnys yn ta, hag i a wrug kovhe geryow yn skon.  Lemmyn, yth esa tro rag Frodo dhe omglywes omgontentys.  Ev a dhonsyas a-dro war an voes; ha pan wrug ev drehedhes dhe'n nessa tro dhe'n vugh a lammas dres an Loer, ev a lammas y'n ayr.  Re yn krev; hag ev a goedhas, gans boemm, yn servyour leun a gellornigow, ha slynkya, ha rollya diworth an voes gans klattrans.  An woslowysi oll a igoras aga ganow yn efan rag hwartha, ha hedhi stag, ganowek ha taw; rag an kaner dhe vones mes a wel.  Ev a wrug disomdhiskwedhes glan, haval ev dhe vones dre'n leur heb gul toll!

An hobytow deythyek a lagattas dre varth, hag ena lamma yn bann ha garma warlergh Barliman.  An dus oll a wayas dhe-ves a Bypyn ha Sam ha'ga gasa yn kornell a'ga honan, ha mires orta yn tewl ha gans dout a-dhiworth pellder.  Apert o meur a dus a's gwelas avel kowetha pystrier ow vyajya lemmyn, pystrier gans nerth ha negys anaswonnys.  Mes yth esa unn Vriwas mindu a sevis ha mires orta gans golok hanter yn aswonn ha hanter yn ges a wrug dhedha omglywes pur anattes.  Wosa pols berr ev a slynkyas 'mes an daras, sywys veu gans an sothwas kammlagasek: an dew anedha re beu ow hwystra warbarth lieskweyth dre'n gorthugher, Harri an gwithyas-yet eth yn-mes ynwedh war aga lergh.  

Frodo a omglywas bos fol.  Heb godhvos an gwella tra dhe wul, ev a gramyas dhe-ves yn-dann an moesow dhe'n korn tewl ryb Kammhir neb a esedhas anvovyas, heb diskwedhes gidyans vyth a-dro dh'y dybyansow.  Frodo a boesas war-dhelergh, erbynn an fos, ha removya an Bysow.  Fatell dhothya ev dh'y vys, ny allas ev konvedhes.  Ny allas ev tybi travyth marnas ev dh'y vysya yn y boket hag ev dhe gana, ha dre neb fordh, an bysow dhe slynkya dh'y vys hag ev dhe ystynna y dhorn yn unn skwychya rag lettya koedha.  Dre bols, ev a omwovynnas mar kwrussa an Bysow y honan pratt orto; martesen ev re assayas omdhiskwedhes a-barth neb mynnes po gorhemmynn a veu omglywys y'n stevell.  Nyns o da ganso golok an dus re asas.     

'Wel?'  a leveris Kammhir pan wrug ev dasomdhiskwedhes. 'Prag y hwruss'ta henna? Gweth es neppyth a lavarra dha gowethes!'  Ty re worras dha droes ynno! A via gwell dhe leverel dha vys?'

'Ny wonn dha styr,' a leveris Frodo, anniys ha prederys.

'Y hwredh yn hwir,' a worthybis Kammhir; 'mes gwell via ni dhe wortos bys dhe lehe an habadoellya.  Ena, mar mynnydh Mester Bagyns, y fia da genev klappya genes yn privedh.

'Py negys?' a wovynnas Frodo, ow skonya an devnydhyans tromm y hanow gwir.

'Mater nebes a-vri - dhe'n dhew ahanan ni,' a worthybis Kammhir, ow mires orth Frodo poran dh'y dhewlagas. 'Ty a glywvo neppyth lesus dhis.'

'Da lowr,' yn medh Frodo, yn unn assaya omdhiskwedhes bos heb bern.  'Y fydhav kewsel genes diwettha.'


Dhe'n keth prys, yth esa dadhel ow pesya ryb an oeles.  Mr. Butterbur re dheuth yn unn woresek, hag yth esa ev owth assaya klywes orth nebes derivasow konter a'n hwarvosow dhe'n keth prys.

'My a'n gwelas, Mr. Butterbur,' a leveris hobyt; 'po dhe'n leha, ny wrug vy y weles, mar konvedhydh ow styr.  Ev a dhisomdhiskwedhas yn ayr skav, avel fordh dh'y leverel.'

'A leverydh yndella, Mr. Mugwort? ' yn medh an ost, sowdhenys y wolok.

'Leverav!' a worthybis Mugwort.  'Hag ow styr yw an pyth a leverav, yn hwir.'

'Yma neb kammgonvedhes dre neb fordh,' a leveris Butterbur, yn unn shakya y benn.

'Yth esa re a'n Mr. Underhyl na rag disomdhiskwedhes yn ayr skav, po yn ayr poes, hag yw moy gwirhaval y'n stevell ma.'

'Wel, ple'ma ev lemmyn?' a grias nebes levow.

'Fatell allav evy godhvos?  Da yw genev ev dhe vones yn le may mynn ev, mar kwra ev tyli y'n myttin.  Ottena Mr. Tuk: ny wrug eev disomdhiskwedhes.

'Wel, y hwelis an pyth a welis, hag y hwelis an pyth na welis,' a leveris Mugwort yn penn-kales.

'Ha my a lever bos kammgonvedhes a neb eghenn,' a dhasleveris Butterbur, hag ev dhe gyrghes an servyour ha kuntell an lestri terrys.

'Heb mar yma kammgonvedhes!' yn medh Frodo.  'Ny wrug vy disomdhiskwedhes.  Ottavy!  Ny wrussen vy marnas klappya gans Kammhir dhe'n korn.'

Ev a dheuth war-rag yn golow an tan; mes brassa rann an kowethyans a omdennas  dhe-ves, moy prederus hwath ha kyns.  Nyns ens i kontentys vytholl gans displegyans Frodo ev dhe grammya dhe-ves skon yn-dann an moesow wosa koedha.  Brassa rann an hobytow ha'n Wer Bri eth yn mes kettoeth ha'n ger yn unn grodhvolas, heb mynnes a dhidhanedh moy y'n gorthugher na.  Po onan po dew anedha a wrug golok dhu orth Frodo ha gasa, ow hanasa yn aga mysk aga honan.  An korryon ha'n wer anaswonnys hag esa gesys hwath a sevis ha leverel nos dha dhe'n ost, mes ger vyth dhe Frodo ha'y gowetha. Kyns pell, nyns esa nagonan gesys marnas Kammhir, a esedhas hwath, anverkys, ryb an fos.

Nyns o prederys Mr. Butterbur dell hevelis.  Ev a dybis bos gwirhaval y ji dhe vos leun arta yn gorthugherow pals y'n termyn a dho, bys pan esa dedhlys an rin yn kowal.  'Lemmyn, pyth eses'ta ow kul, Mr. Underhyl?' a wovynnas ev. 'Ownekhe ow frenoryon ha terri ow lestri gans dha lappyans!'

'Drog yw genev yn hwir dhe wul neb ahwer,' yn medh Frodo.  'Heb mynnas o an dra, yn hwir. Droglamm pur anfeusik.'

'Da lowr Mr. Underhyl! Mes, mar mynnydh gul nebes moy a'th lappyans po pystri po pynag a vo, y fia gwell ty dhe warnya orth tus kyns - hag orthiv vy.  Ni yw nebes gogrysek a-dro dhe omma yn kever traow anusadow - kevrinek, mara'm konvedhydh; ha ny's degemmeryn yn skon.'

'Ny vydhav gul travyth a'n par na arta, Mr Butterbur, y'n ambosav dhis.  Ha lemmyn, dell dybav, y fydhav mos dhe'm gweli.  Ni a vydh dalleth a-varr.  A vydhydh surhe bos parys agan hobas dhe eth eur?'

'Bydhav! Mes kyns ty dhe vones, y fia da genev klappya genes yn privedh, Mr. Underhyl.  Neppyth a dalav leverel orthis a wrug dehweles a-gynsow dhe'm brys.  Yma govenek dhymm na gammgonvedhydh.  Pan wrug vy dyghtya po mater po dew, y fydhav dos dhe'th stevell, mar mynnydh.'

'Heb mar!' a leveris Frodo; mes y golonn a sedhis.  Ev a omwovynnas py lies keskowsow privedh a wrello ev kyns mos dh'y weli, ha pandr'a dhiskwetthons.  O oll an dus ma yn kolmedh er y bynn?  Ev a dhallathas gogrysi fas Butterbur koth ynwedh dhe gudha towlow du.

10. Kammhir


Frodo, Pypyn ha Sam a dhehwelas dhe'n parledh.  Nyns esa golow vyth.  Nyns esa Merri ena hag an tan re losksa dhe regydh.  Nyns o marnas wosa i dhe worra an regydh yn tanses arta ha tewlel warnodho nebes yttewi, i dhe dhiskudha re dhothya Kammhir gansa.  Yth esa ev owth esedha yn kosel yn kador ryb an daras!

'Dydh da!' yn-medh Pypyn.  'Piw osta ha pyth yw dha negys?'

'Henwys Kammhir ov vy,' ev a worthybis: 'ha kyn hwrello ev y ankevi, dha goweth a ambosas klappya genev.'

'Ty a leveris y hwrylliv klywes neppyth lesus dhymm, dell grysav,' yn-medh Frodo.  'Pandra vynnydh leverel?'

'Nebes traow,' a worthybis Kammhir.  'Mes, heb mar, yma pris.'

'Py styr?' a wovynnas Frodo yn tynn.

'Na vydh reudhys!  Nyns yw ow styr marnas hemma:  Y fydhav leverel orthis an pyth a wonn, ha ri dhis nebes kusul dha - mes y fydh hwans dhymm a werison.'

'Ha pandra vydh henna, mar pleg?' a leveris Frodo.  Ev a wogrysis lemmyn ev dhe omvetya gans jowdyn, hag ev a dybis na wrug ev dri marnas boghes arghans.  Oll anodho a fallsa kontentya javel.  Ha ny allas ev hepkorr travydh anodho.

 'Namoy es y hyllydh jy tyli.' a worthybis Kammhir gans minhwerthin lent haval ev dhe dhismygi tybyansow Frodo.  'Hemma hepken: res vydh dhis ow hemmeres genes, bys pan vo hwans dhymm dha asa.'

'Agh, yn hwir! a worthybis Frodo, sowdhenys, mes boghes difresys.

'Mar pe hwans dhymm a geskoweth arall, ny assentsen vy orth travyth a'n par na kyns my dhe wodhvos moy yn feur yn dha gever hag a-dro dhe'th negys.'

'Koeth!' yn-medh Kammhir, ow kesplethenna y dhiwarr hag esedha war-dhelergh y'n gador yn attes.  'Yth esos'ta ow tybi arta, hag henn yw pur dha.  Ty re beu re dhibreder yn feur dhe'n termyn ma.  Da lowr.  Y fydhav leverel orthis an pyth a wonn vy ha gasa an gober dhe'th vreus.  Y fo da genes dh'y ri wosa goslowes orthiv.

'War yew!' a leveris Frodo.  'Pandr'a wodhydh?'

'Re; re a draow du,' yn-medh Kammhir yn fell.  'Mes yn kever dha negys jy------'  Ev a sevis ha mos dhe'n daras, a'n igeris yn skav ha mires yn-mes.  Ena, ev a'n degeas yn kosel hag esedha arta.  'Yma diwskovarn skav dhymm,' ev a besyas yn unn iselhe y lev, 'ha kyn na allav vy disomdhiskwedhes, y hwrug vy helghi warlergh meur a draow gwyls ha war ha, dell vydh usys, y hallav vy goheles bos gwelys mar mynnav.  Ytho, yth esen vy a-dryv ke haneth dhe'n Fordh dhe'n west a Vri, ha peswar hobyt a dheuth 'mes a'n Goen.  Nyns yw res dhymm dasleverel oll a wrussons i leverel dhe Bombadyl koth, po yntredha aga honan, mes unn dra a'm didheuris.  Perthewgh kov mar pleg, a leveris onan anedha, res yw ma na gampoellyn an hanow Bagyns.  Mester Underhyl ov, mars yw res ri neb hanow.  Henn a'm didheuris yn feur bys may hwrug vy aga sywya omma.  My a slynkyas dres an yet war aga lergh.  Martesen yma skila onest dhe vester Bagyns rag gasa y hanow; mes mars eus yndella, my a wrussa kusulya orto ha'y gowetha bos moy prederus.'

'Ny gonvedhav bos bern dhe nagonan yn Bri yn kever ow hanow,' yn-medh Frodo  yn unn serri, 'ha ny gonvedhav hwath prag yth eus bern anodho dhisso.  Martesen yma skila onest dhe vester Kammhir rag aspia ha goslowes yn-dann gel; mes mars eus yndella, my a wrussa kusulya orto y styrya.'

'Gorthybys yn ta!' a leveris Kammhir yn unn hwartha.  'Mes an styryans yw sempel: yth esen vy ow hwilas hobyt henwys Frodo Bagyns.  Yth esa hwans dhymm y gavoes yn skon.  My re glywsa ev dhe dhoen 'mes an Shayr, wel, kevrin gans bern dhymmo ha'm kowetha.'

'Na'm kammgonvedh!' ev a grias, ha Frodo dhe sevel 'mes an gador, ha Sam dhe lamma yn-bann yn unn dalgamma.  'Y fydhav moy prederus a-dro dhe'n kevrin es ty.  Ha res yw bos war!'  Ev a boesas war-rag ha mires orta.  'Mirewgh orth pub skeus!' yn-medh ev, kosel y lev.  'Marghogyon dhu re dremenas der Bri.  Dy Lun, onan a dheuth yn-nans an Glaslergh, y leverons; hag huni arall a omdhiskwedhas diwettha, ow tos yn-bann an Glaslergh a-dhiworth an soth.'


Yth esa taw dre bols.  Wor'tiwedh Frodo a gewsis orth Pypyn ha Sam:  'Y talvien vy y dhysmygi dre'n fordh may hwrug an gwithyas-yet agan dynnerghi,' yn-medh ev.  'Hag an ost re glywas neppyth dell hevel.  Prag y hwrug ev agan herdhya dhe junya gans an kowethyans?  Ha prag y hwrussyn ni omdhegi yn maner mar fol: y talvien ni gwitha omma yn kosel.'

Y fia gwell,' a leveris Kammhir.  'My a'gas lettsa mos yn stevell-kemmyn, mar kallsen vy; mes ny'm assa a-ji an ost dhe'th weles, po dri messach.'

'A dybydh ev......' a dhallathas Frodo.

'Na wrav.  Ny dybav travyth drog a Butterbur koth.  Mes nyns yw da ganso brybours kevrinek haval orthiv vy.'  Frodo a viras orto yn unn wovynn.  'Wel, yma golok loselek dhymm, a nyns eus?' a leveris Kammhir gans hanter-minhwerthin ha golok koynt yn y dewlagas.  'Mes yma govenek dhymm ni dhe dhos ha bos aswonnys gwell an eyl dh'y gila. Pan vo yndella, yma govenek dhymm ty dhe igeri an pyth a hwarva dhe benn dha gan.  Drefenn an ges byghan na dhe-----'

'Henn o droglamm yn tien!' a woderris Frodo.

'Yth omwovynnav,' yn-medh Kammhir.  'Droglamm, ytho.  An droglamm na re wrug peryllus agas studh.'

'Skant namoy es dell o seulabrys,' a leveris Frodo.  'My a wodhya an varghogyon ma dhe'm helghi; mes lemmyn, dell hevel i re'm kollas ha mos dhe-ves.'

'Res yw na fytthi yn henna!' a leveris Kammhir yn tynn.  'I a vydh dehweles.  Hag yma moy ow tos.  Yma re erell.  My a woer aga niver.  My a woer an Varghogyon ma.'  Ev a hedhis, ha'y dhewlagas o yeyn ha kales.  'Hag yma nebes tus yn Bri ma na yllir aga threstya,' ev a besyas.  Byl Ferni, yn sampel.  Yma hanow tebel dhodho yn Tirvri, ha tus koynt a wodrig orth y ji.  Ty a wrug y verkya yn mysk an kowethyans heb dout: polat mindu gryslek.  Ev o pur gowethek gans unn estrenn a'n soth, hag i a slynkyas yn-mes warbarth tamm wosa dha "dhroglamm".  Nyns eus mynnas da dhe oll a'n Sothwesyon ma; hag a-dro dhe Ferni, ev a werthsa neppyth dhe nebonan; po gul dregynn avel didhan.    

'Pandr'a werttho Ferni, ha pyth yw y negys a-dro dhe'm droglamm?' a leveris Frodo, ervirys hwath erbynn konvedhes gidyansow Kammhir.

'Nowodhow yn dha gever, heb mar,' a worthybis Kammhir.  'Derivas a-dro dhe'th tiskwethyans a via pur dhe-les dhe nebes tus.  Wosa henna, ny via res leverel dhedha dha hanow gwir.  Dell hevel dhymm, i a vydh klywes yn y gever kyns an nos ma dhe vos gorfennys.  Yw henna lowr?  Ty a yll gul an pyth yw da genes yn kever ow gwerison: po gwra ow hemmeres avel gidyer po na wra.  Mes, y leverav orthis my dhe wodhvos oll an tir ynter an Shayr ha'n Menydhyow Niwlek, drefenn my dhe wandra dredha dre lies blydhynyow.  Kottha es ow golok ov vy.  Y fiv dhe-les.  Res vydh dhis gasa an fordh dhigloes wosa haneth; drefenn an varghogyon dh'y goelyas ha nos ha dydh.  Hwi a dianko diworth Bri, ha gesys mos war-rag hag an Howl y'n ebrenn; mes ny vydhowgh hwi mos pell.   I a vydh dos er agas bynn yn tir gwyls, yn neb tyller tewl ma nag eus gweres vyth.  A vynnydh jy ma'gas kaffons?  Euthek yns!'

An hobytow a viras orto, ha gweles gans marth y fas dhe vos tynn haval orth bos payn dhodho, ha'y dhiwdhorn a synsas stroth orth diwvregh an gador.  An stevell o pur gosel, hag an golow re dewlhas dell hevelis.  Dre bols, ev a esedhas gans dewlagas dall, haval ev dhe gerdhes dre gov pell, po goslowes orth sonyow y'n Nos pell dhe-ves.

'Ena!' a grias ev wosa pols, ow tenna y dhorn a-dreus y dal.  'Martesen y hwonn vy moy a-dro dhe'n helghysi ma es ty.  Yma own dhis anedha, mes nyns eus own lowr dhis, hwath.  A-vorrow, y fydh res dhywgh diank, mar kyllowgh.  Kammhir a yll agas ledya yn hynsow yw boghes holyes.  A vynnydh y gavoes?'

Yth esa taw tynn.  Ny wrug Frodo gorthybi, y vrys o sowdhenys gans dout hag own.  Sam a dalgammas, ha mires orth y vester; wor'tiwedh ev a dorras an taw:

'Gans dha gummyas, Mr. Frodo, y leverav er y bynn!  An Kammhir ma, ev a warn hag ev a lever bydh war; ha my a lever bos henna gwiw, ha dallethyn ganso ev.  Ev a dheu 'mes an Gwylvos, ha nevra ny wrug vy klywes travyth da 'dro dhe dus an par na.  Ev a woer neppyth, henn yw kler, ha moy es myns yw da genev vy; mes nyns yw henna skila ni dh'y asa agan ledya yn neb tyller tewl pell dhiworth gweres, dell lever ev.'

Pypyn a fyslas, anattes y semlant.  Ny wrug Kammhir gorthybi orth Sam, mes treylya y dhewlagas tynn dhe Frodo.  Frodo a welas y lagas ha mires dhe-ves.  Na, nyns ov vy unnver.  My a dyb, my a dyb nag os ta dell dhewisydh omdhiskwedhes.  Ty a dhallathas kewsel orthiv yn fordh haval orth an dus a Vri, mes dha lev re janjyas.  Mes, breus Sam yw gwiw yndella:  Ny gonvedhav skila dhe'th tegemmeres yn fydhyans wosa ty dhe warnya orthyn bos war.  Pyth yw skila an toellwisk?  Piw osta?  Pandr'a wodhydh a dro  -  a-dro dhe'm negys; ha fatell wodhydh yndella?'

'An dyskans 'dro dhe rach re beu dyskys yn ta,' yn-medh Kammhir gans minhwerthin fell.  Mes rach yw unn dra ha terervirans yw tra arall.  Ny vydhowgh drehedhes Ryvendel agas honan, ha trestya ynnov vy yw agas jons yn-unnik.  Res yw dhis avleythi dha vrys.  Y fynnav gorthybi orth nebes a'th wovynnow, mar kwra henna dha weres gul yndella.  Mes prag y krysses yn ow hwedhel, mar ny drestydh ynnov seulabrys?  Byttegyns, otta ev ---------'

            

Dhe'n pols na y teuth knouk orth an daras.  Mr. Butterbur re dheuth gans kantolyow, hag a-dhelerghto yth esa Nob gans kannasow a dhowr poeth.  Kammhir a gildennas yn korn tewl.

'My re dheuth rag leverel nos dha dhewgh,' a leveris an ost, hag ev dhe worra an kantolyow war an voes.  'Nob! Kemmer an dowr dhe'n stevellow!'  Ev a dheuth a-ji ha degea an daras.

'Homm yw an dra,' a dhallathas ev, yn unn hokya gans golok prederus.  'Mar kwrug vy neb dregynn, drog yw genev yn hwir.  Mes unn dra a herdh dhe-ves tra arall, dell vynnydh aswonn; ha gour bysi ov.  Mes unn dra hag ena tra arall y'n seythun ma re dhifunas ow hov, dell leverir; hag yma govenek dhymm nag yw re dhiwedhes.  Ytho, govynnys en vy goelya orth hobytow a'n Shayr, hag rag unn yn arbennik yn-dann hanow Bagyns.'

'Ha prag yth yw henna yn ow hever? a wovynnas Frodo.

'Ah!  Ty a woer yndella,' yn-medh an ost, yn unn wodhvos.  'Ny vydhav dha dhiskudha; mes leverys veu dhymm an Bagyns ma dhe vos yn-dann hanow Underhyl, ha res veu dhymm deskrifans yw gwiw lowr ragos, mara'n leverriv.'

'Yn hwir!  Klywyn orto ytho!' a leveris Frodo, orth y woderri yn anfur.

'Gwas byghan berrik gans diwvogh rudh,' yn-medh Mr. Butterbur yn sad.

Pypyn a roghwerthis, mes yth esa golok a sorrvann dhe Sam.  'Ny vydh henna gweres meur; yth yw an keth gans an brassa rann a hobytow, Barli, ev a leveris orthiv,' a besyas Mr Butterbur yn unn ismires orth Pypyn.  'Mes an huni ma yw hirra es nebes ha tekka es an brassa rann, hag yma ryll dh'y elgeth: gwas lowenek gans dewlagas splann, gav dhymm mar mynnydh, mes ev a'n leveris, nyns o my.'

'Ev a'n leveris? Ha piw o ev? a wovynnas Frodo yn ter.

'Ah, henn o Gandalf, martesen ty a aswonn an hanow.  Pystrier herwydh nebes tus, mes ev yw koweth da dhymm kyn fo po na vo.  Mes lemmyn, ny wonn an pyth a lavarro ev orthiv, mara'n gwelliv arta: ev a wra trenk oll ow horev, po ow threylya yn tamm a brenn, dell waytyav.  Ev yw nebes fysk.  Ytho, ny vo diswrys pynag yw gwrys.'

'Wel pandr'a wruss'ta?' yn-medh Frodo, ow tos ha bos anberthyek orth digemmyskyans lent tybyansow Butterbur.

'Ple'th esen vy?' a leveris an ost, owth hedhi ha krakkya y vysyes.  'Ah, ya!  Gandalf koth.  Nans yw tri mis ev a gerdhas y'm stevell heb knoukya.  Barli, a lever ev, 'th esov ow mos y'n myttin.  A vynn'ta gul neppyth ragov?  Gwra y henwel, yn-medhav.  Fistenys ov, a leveris ev,  ha nyns eus termyn lowr dhymmo,  y fynnav bos kemmerys messach dhe'n Shayr.  Eus nebonan a yll'ta danvonn, ha trestya ynno mos?  Y hallav vy kavoes nebonan,  a leveris vy, a-vorrow, martesen, po trenja.  Y'n gwra a-vorrow, yn-medh ev, hag ena ev a ros dhymm lyther.'  

'An drigva yw kler lowr,' a leveris Mr. Butterbur, owth askorra lyther a-dhiworth y boket, ha lenna an drigva yn lent hag yn koethus (yth esa talvos bras dhodho a'y gerda avel den lettrys)

              Mr.   FRODO   BAGYNS,     BAG   END,     HOBYTUN   y'n   SHAYR

'Lyther ragov diworth Gandalf!' a grias Frodo.

'Ah!' a leveris Butterbur. 'Yw dha hanow gwir Bagyns ytho?'

'Yw,' yn-medh Frodo,  'ha res yw dhis ri dhymm an lyther na distowgh hag igeri an skila prag na wrussys jy y dhanvonn.  Henn yw an pyth a dheuthys jy rag leverel orthiv, dell hevel dhymm, kyn hwruss'ta klappya dre dermyn pell kyns drehedhes an dra.'

'Yth esa semlant prederus dhe Vr. Butterbur truan.  'Ewn osta, mester,' a leveris ev, 'hag y pysav a'th gevyans.  Hag yma own dhymm yn marwel a'n pyth a vydh leverel Gandalf, mars eus dregynn dredho.  Mes ny wrug vy y witha der entent.  My a'n worras a-denewen yn salow.  Ena ny yllis vy kavoes nagonan a vynnas mos dhe'n Shayr dhe'n nessa dydh, po an jydh wosa, ha nyns esa kavadow nagonan a'm thus ow honan; ha wosa henna, unn dra ha tra arall a'n herdhyas a'm brys.  Gour bysi ov.  Y fydhav gul neppyth a allav dhe ewnhe an dra, ha mars eus neb gweres a allav vy ri, gwra y henwel.

'Marnas an dra 'dro dhe'n lyther, yth ambosis vy an keth orth Gandalf.  Barli, ev a lever dhymm, ow howeth a-dhiworth an Shayr, ev a vo dos dh'omma kyns pell, ev hag huni arall. Ev a vydh omhenwel Underhyl.  Perth kov a henna! Mes nyns yw res dhis gul govynnow.  Ha mar nyns esov vy ganso, y fo ahwer dhodho, hag y fo res dhodho a weres.  Gwra an pyth a yllydh ragdho ha synsys vydhav, ev a lever.  Hag otta jy, ha nyns yw ahwer pell dhe-ves, dell hevel.'

'Pyth yw dha styr?' a wovynnas Frodo.

'An gwer dhu ma,' yn-medh an ost yn unn iselhe y lev.  'Ymons i ow hwilas Bagyns, ha mars eus mynnes da dhedha, my yw hobyt.  Dy Lun o, hag yth esa an keun oll ow kul habadoellya, hag an goedhow ow skrija.  Gobrederus, dell y'n henwis vy.  Nob, ev a dheuth ha leverel orthiv bos dew wour du dhe'n daras ow pysi 'dro dhe hobyt henwys Bagyns.  Yth esa gols Nob ow sevel a'y sav.  Y hwrug vy leverel orth an wer bos gyllys, ha tewlel an daras orta; mes yth esens i ow kovynn an keth dre'`n fordh oll dhe Archet, dell glywav.  Hag an Pellgerdher na, Kammhir, yth esa ev ow kovynn ynwedh.  Ev a assayas dos omma dhe'th weles, kyns ty dhe wul po brath po boes, yn hwir.'  

'Yndella y hwrug ev!' yn-medh Kammhir distowgh, ow tos war-rag y'n golow.  'Ha meur a ahwer a via gohelys mar kwrussys jy y asa, Barliman.'

An ost a veu amovys gans marth. 'Ty!' Ev a grias.  'Ty a wra lamma yn sav pup-prys.  Pyth yw dha negys lemmyn?'

'Yma ev omma dre ow hummyas,' a leveris Frodo.  Ev a dheuth rag profya orthiv y weres.'

'Wel, ty a woer dha negys dha honan martesen,' a leveris Mr Butterbur, gans golok gogrysek orth Kammhir.  'Mes mars esa dha ahwer dhymmo, ny wrussen vy kowethya gans Pellgerdher.'

'Ha gans piw a wrusses jy kowethya?' a worthybis Kammhir. 'Ost tew na wra perthi kov a'y hanow y honan marnas tus dh'y arma orto dre'n jydh oll martesen.  Ny yllons i triga y'n Hoba bys vykken, ha ny yllons i mones tre.  Yma fordh hir a-dheragdha.  A vynnydh mos gansa ha gwitha dhe-ves an wer dhu?'

'My?  Gasa Bri!  Nevra ny wrussen vy yndella,' yn-medh Mr Butterbur gans semlant ownek yn hwir.  'Mes prag na yllydh triga omma kosel dre bols, Mr Underhyl?  Pyth yw oll an hwarvosow koynt ma?  Pyth yw negys an wer dhu ma, hag a ble teuthons y fia da genev godhvos?'

'Drog yw genev, ny allav vy igeri oll,' a worthybis Frodo.  'Skwith ov vy ha pur brederus, ha hwedhel hir yw.  Mes mars eus hwans dhis ow gweres, y tal dhymm gwarnya orthis ty dhe vos yn-dann danjer ha my dhe vos yn dha ji.  An varghogyon dhu ma: Nyns ov vy sur, mes y tybav, yma own dhymm i dhe dhos a-dhiworth -----'

'Y teuthons a-dhiworth Mordor,' yn-medh Kammhir, isel y lev.  'Dhiworth Mordor, Barliman, ny wonn mars yw henna aswonnys genes.'

 'Sawys re byn!' a grias Mr. Butterbur yn unn tisliwya; yn apert an hanow o aswonnys ganso.  'Henn yw an gwettha nowodhow a dheuth dhe Vri y'm bywnans.'

'Yw,' a leveris Frodo.  'A vynnydh ow gweres hwath?'

'Mynnav,' yn-medh Butterbur.  'Moy es kyns.  Kyn na wonn an pyth a yll gul nebonan a'm par vy erbynn, erbynn ----' ev a fyllis.

'Erbynn an skeus y'n Est,' a leveris Kammhir yn kosel.  'Nyns eus meur, Barliman, mes yma gweres yn pub gwreythresik.  Ty a yll asa Mr. Bagyns dhe wodriga omma haneth, avel Mr. Underhyl, ha ty a yll ankovhe an hanow Bagyns erna vo ev pell dhe-ves.'

'Y fydhav gul yndella,' a leveris Butterbur.  'Mes i a vydh dismygi ev dhe vos omma heb gweres a-dhiworthiv vy, soweth.  Anfeusik yw yn hwir Mr. Bagyns dhe dhri attendyans dhodho y honan haneth.  Hwedhel re beu klywys omma yn Bri seulabrys a-dro dhe'n Mr. Bylbo na ow tos dhe-ves.  Agan Nob re wrug nebes dismygyansow dre y fordh lent y honan; hag yma re erell yn Bri yw skaffa aga fenn agesso.'

'Wel ni a yll fydhya ma na dhehwello an Varghogyon hwath,'  yn-medh Frodo.

'My a fydh yndella, yn hwir,' a levreris Butterbur.  'Mes spyrysyon a vons po na vons, ny vydhons i dos a-ji y'n Hoba yn es.  Bedhewgh heb own bys dhe'n myttin.  Ny vydh Nob leverel ger vyth.  Ny vydh dos dres ow darasow gour du vyth, ha my dhe sevel war ow diwarr.  My ha'm thus a vydh goelyas haneth; mes y fia tybyans da hwi dhe goska, mar kyllowgh.'

'Res yw ni dhe vos difunys dhe vora,' yn-medh Frodo.  'Res yw dhyn mos war-rag mar a-varr hag y hyllyn.  Hansel dhe hwegh eur hanter, mar pleg.'

'Da lowr! Y fydhav dyghtya an restri,' a leveris an ost.  'Nos dha, Mr. Bagyns -- Underhyl, gav dhymm!  Nos dha -- lemmyn, bennigys re biv!  Ple'ma dha Vr. Brandibuk?'

'Ny wonn,' a leveris Frodo gans preder tromm.  I re ankovhas yn kever Merri, hag yth esa an eur ow tos ha bos diwedhes.  'Yma ev yn-mes, soweth.  Ev a leveris neppyth a-dro dhe anella y'n ayr.'

'Wel, res yw dyghtya orthowgh heb dout vyth: haval orth bagas ow ty'goelya!' yn-medh Butterbur.  'Res yw dhymm mos ha prenna an darasow skon, mes y fydhav surhe bos gesys a-ji dha goweth pan dheffo ev.  Y fia tybyans da danvonn Nob rag y hwilas.  Nos dha dhewgh hwi oll!'  Wor'tiwedh Butterbur eth yn-mes , gans golok doutek arall orth Kammhir, ow krena y benn.  Y gammow eth dhe-ves a-hys an hel.


'Wel?' a leveris Kammhir.  'P'eur fydhydh jy igeri an lyther na?'  Frodo a viras orth an sel gans rach kyns terri.  Sel Gandalf yth o, heb dout.  A-ji, skrifys dre skrif an pystrier; krev mes rasek, yth esa an messaj dell syw:   


AN HOBA OW TONSYA,  BRI,  Dydh Hanterblydhen,  Blydhen an Shayr 1418


A Frodo ker,

Nowodhow drog re'm drehedhas omma,  Res yw dhymm gasa distowgh.  Y fia da ty dhe asa Bag End skon, ha gasa an Shayr kyns diwedh mis Gortheren dhe'n diwettha prys.  Y fydhav dehweles mar skon ha gallav; hag y fydhav dha holya mar tiskudhav ty dhe vos gyllys.  Gas messaj ragov omma, mar treusydh der Bri.  Y hyllydh trestya y'n ost (Butterbur).  Ty a vettyo gans den yw koweth dhymm war on Fordh: gour, moen, tewl, hir henwys Kammhir gans nebes tus.  Ev a woer agan negys hag a vydh dha weres.  Ke war-tu ha Ryvendell.  Ena, yma govenek dhymm ni dhe omvetya arta.  Mar ny wrav vy dos, Elrond a vydh kusulya orthis.

    

    Dhisso fistenys



    GANDALF.                          



      WS. NA WRA y dhevnydhya arta, dre skila vyth pypynag!  Na vyaj dre nos!



WWS.  Bydh sur ev dhe vos an Kammhir gwir.  Yma meur a wer goynt war an fordhow.  Y hanow gwir yw Aragorn.

 Puptra yw owr; ny wra splanna

  Gwandrysi oll; nyns yns kellys

 Ny wra an koth yw krev gwedhra

  Gwreydh down; gans rew, nyns yns kevys

 Dhiworth lusu yeyn, tan difunys

  Golow a lamm dhiworth skeus

 Daswrys a vydh lown a veu terrys

  Gour digurun; myghtern a vydh dos




WWWS. Yma govenek dhymm Butterbur dhe dhanvon henna yn skon.  Gour wordhi, mes y gov yw haval   orth stevell greunans: neb tra a vynnir kavoes yw ynkleudhys pup-prys.

 Mars ankev ev, y fydhav y rostya.

        Far yn ta!  

 Frodo a redyas an lyther ha'y ystynna dhe Bypyn ha Sam.  'Yn hwir, Butterbur koth a wrug strol!' yn-medh ev.  Y tal dhodho bos rostys.  Mar tegemmersen vy henna distowgh, y fen ni oll salow yn Ryvendel kyns lemmyn.  Mes fatla gans Gandalf?  Ev a skrif haval ev dhe vones yn peryll meur.'

'Ev a wre henna dre vlydhynyow pals,' a leveris Kammhir.

Frodo a dreylyas ha mires orto yn prederus, owth omwovynn a-dro dhe nessa wosa-skrif Gandalf.  'Prag na wruss'ta leverel orthiv distowgh ty dhe vos koweth Gandalf?' a wovynnas ev.  'Y sawlsa termyn.'

'A wrussa?  A wrussa krysi nebonan ahanowgh an pyth a leveris vy kyns lemmyn?' yn-medh Kammhir.  'Ny wodhyen vy travyth a-dro dhe'n lyther ma.  Dhe'm brys vy, y fia res dhymm agas dri dhe'm trestya heb provow, mar kallen vy agas gweres.  Yn neb kas, nyns esa mynnes dhymm leverel oll yn ow hever distowgh, res o dhymm studhya orthewgh hwi kynsa ha bos sur ahanowgh hwi.  An Eskar re sevis maglennow ragov kyns lemmyn.  Pan veu kaleshes ow brys, parys en vy dhe worthybi pyseul a wovynnes.  Mes, res yw dhymm amyttya,' ev a geworras gans hwarth koynt , 'bos govenek dhymm ty dhe'm degemmeres a-barthiv ow honan.  Gour helghys a dheu ha bos skwith treweythyow a gammfydhyans hag yma hireth dhodho a gowethyans.  Mes, yn kas na, my a grys bos ow semlans er ow fynn.'

'Yw - dhe'n kynsa golok dhe'n leha,' a hwarthas Pypyn gans difres tromm wosa redya lyther Gandalf.  Mes teg yw an dra a wra, dell leverir y'n Shayr hag agan semlant oll a vydh an keth wosa gorwedha dre dhydhyow yn keow ha kleysyow.'

'Res via moy es nebes dydhyow, po seythunyow, po blydhynyow a wandra y'n Gwylvos rag gul dhis semlans haval orth Kammhir,' a worthybis ev.  'Ha ty a varwsa kyns henna, saw ty dhe vos gwrys kreffa es dha semlans.'

Pypyn a issedhis; mes ny veu fethys Sam, hag ev a wrug mires orth Kammhir gans dout hwath.  'Fatell wodhyn ni ty dhe vos an Kammhir a dheriv Gandalf?' ev a jalenjyas.  'Nevra ny wruss'ta gul menek a Gandalf kyns an lyther ma dhe dhos war-rag.  Ty a vo aspier ow kwari, dhe'm brys vy, owth assaya agan gul dha holya.  Ty a lattho an Kammhir gwir ha kemmeres y dhilas.  Pandra leverydh a henna?'

My a lever ty dhe vos gwas krev,' a worthybis Kammhir; 'mes soweth, nyns eus gorthyp dhymm ragos, Sam Gamji, saw henna.  Mar latthen vy an Kammhir gwir, y ladhsen vy orthis jy.  Hag y'th ladhsen seulabrys heb an klapp ma.  Mars esa hwans dhymm a'n Bysow, y hallsen vy y gavoes - LEMMYN!'

Ev a sevis ha desempis, ev a devis yn hirra dell hevelis.  Yn y dhewlagas yth esa ow splanna golow, tynn ha kaslywydhek.  Ev a dewlis a-denewen y glok ha gorra y dhorn war dornla gledha re grogsa kudh rybdho.  Ny wrussons i bedha gwaya.  Sam a esedhas ow lagatta orto yn taw, igor y anow.

'Mes yth ov evy an Kammhir gwir, yn feusik,' ev a leveris, ow mires war-nans orta, medhelhes y fas dre vinhwerthin tromm.  Aragorn mab Arathorn ov; ha po dre vywnans po dre vernans, y fydhav agas sawya mar kallav.


Yth esa taw hir.  Wor'tiwedh Frodo a gewis yn unn hokya.  'My a grysis ty dhe vos koweth kyns an lyther dhe dhos,' yn-medh ev, 'po, dhe'n leha, yth esa hwans dhymm y wul.  Ty re ownekhas orthiv nebes tro haneth, mes nevra nyns o y'n keth fordh ha servysi an Eskar, dell dybav.  My a dyb y aspioryon dhe - wel, omdhiskwedhes bos tekka ha klywes bos plossa, yn unn igeri ow breus.

'Y konvedhav,' a hwarthas Kammhir.  'Ow semlans yw plos hag ow holonn yw teg.  Yw henna an kas?  Puptra yw owr; ny wra splanna, Gwandrysi oll; nyns yns kellys.'

'Yns i gwersyow yn dha gever ytho?' a wovynnas Frodo.  'Ny yllis vy konvedhes aga styr.  Mes fatell wruss'ta godhvos i dhe vos yn lyther Gandalf, mar ny wruss'ta nevra y weles?'

'Ny wrug vy godhvos,' ev a worthybis.  'Mes Aragorn ov, hag an gwersyow ma a geveyl gans an hanow na.'  Ev a dennas y gledha, hag i a welas an lown dhe vos terrys yn hwir a-dro dhe droes-hys a-woeles an dornla.  'Nyns yw pur dhe-les, yw ev Sam?' yn-medh Kammhir.  'Mes an termyn yw nes may fydh ev govelys nowydh.'

Ny leveris Sam travyth.

'Wel,' yn-medh Kammhir.  'dre gummyas Sam ni a vydh leverel bos henna ervirys.  Kammhir a vydh gidyer dhewgh.  Y fydh fordh arow dhyn a-vorrow.  Mar kyllyn ni gasa Bri heb lett, skant nyns eus govynek dhyn gasa yn anverkys lemmyn.  Mes y fydhav assaya dos ha bos kellys mar skon ha gallav.  My a woer fordh po dew 'mes a Vridir heb devnydhya an fordh veur.  Mar kyllyn ni omdhiveghya a'n helghoryon,  y fydhav mos war-tu ha Kewerbenn.'

'Kewerbenn,' a leveris Sam 'pyth yw henna?'

'Bre yw, tamm a-gledhbarth a'n Fordh, a-dro dhe hanter an fordh dhe Ryvendel.  Yma gwel a-bell oll a-dro; hag ena y fydh chons a weles a-dro dhyn.  Gandalf a vydh mos war-tu ha'n tyller na, mar syw ev war agan lergh.  Wosa Kewerbenn agan vyaj a wra dos ha bos kalessa, hag y fydh res dhyn dewis a beryllow divers.'

'P'eur hwruss'ta gweles Gandalf dhe'n diwettha tro?' a wovynnas Frodo  'A wodhes'ta an le may ma ev, po an pyth a wra ev?'

Golok Kammhir a dheuth ha bos sad.  'Ny wonn,' yn-medh ev.  'My a dheuth west ganso y'n gwenton.  Lieskweyth y hwrug vy goelya orth emlow an Shayr dre nebes blydhynyow yw passys, pan o ev bysi yn leow erell.  Boghes venowgh y hwrug ev hy gasa anwithys.  Ni a wrug omvetya dhe'n diwettha tro dhe'n kynsa a vis Me: dhe Rys Sarn dhe'n Brandiwayn.  Ev a leveris dhymm y negys genes jy dhe vos gwrys yn ta, ha ty dhe dhalleth war-tu ha Ryvendel yn diwettha seythun mis Gwynngala.  Drefenn my dhe wodhvos ev dhe vos genes, my eth yn unn vyajya dre negys ow honan.  Ha sywyans a henna re beu drog; apert yw nebes nowodhow dhe dhos dhodho, ha nyns esen vy nes rag gweres.

'Anes ov, dhe'n kynsa tro a-ban wrug vy y aswonn.  Y tannvonsa ev messajys, mar ny allas ev y honan dos.  Pan wrug vy dehweles, nans yw meur a dhydhyow, my a glywas an nowodhow drog.  An nowodhow re wrussa mos a-bell Gandalf dhe vos gyllys hag an varghogyon dhe vos gwelys.  Gwerin elfek Gyldor a leveris yndella dhymm; ha diwettha i a leveris orthiv ty dhe asa dha dre; mes nyns esa nowodhow ty dhe asa Bukland.  My re beu ow koelyas orth an Fordh Est yn prederus.

'A wodhes'ta an varghogyon dhu dhe vos omvyskys ?  A-dro dhe estrik Gandalf y tybav.' a wovynnas Frodo.

'Ny wonn travyth arall a allsa y lettya, marnas an Eskar y honan,' yn-medh Kammhir.  Mes na eskas govynek! Gandalf yw brassa es dell wodhowgh, hwi tus a'n Shayr - dell vydh usys ny welowgh hwi namoy es y esyow ha gwariellow.  Mes an negys yw dhyn ni a vydh y vrassa oberenn.'

Pypyn a dhilevas.  'Drog yw genev,' yn-medh ev, 'mes pur skwith ov.  Yn tespit a'n danjer ha preder, res yw dhymm mos dhe'm gweli poken koska y'n le mayth esedhav.  Ple'ma an chet gokki na, Merri?  Y fia skwithus yn hwir mars o res dhyn mos yn-mes y'n tewlder rag y hwilas.'


Dhe'n pols na, i a glywas daras tewlys; ena, treys a dheuth yn unn poenya a-hys an hel.  Merri a dheuth a-ji yn unn fistena sywys gans Nob.  Ev a dhegeas an daras yn skon ha poesa er y bynn.  Dianall o ev. I a lagattas orto gans preder pols kyns ev dhe dhyena:  'My re's welas, Frodo!  My re's welas!  Marghogyon dhu!

'Marghogyon dhu!'  a grias Frodo.  'Ple?'

'Omma, y'n dreveglos.  My a withas a-ji dre our.  Ena, drefenn na wrussowgh hwi dehweles,  my eth yn-mes ow rosya. Y tehwelsen vy hag yth esen vy ow sevel tamm 'mes golow an lugarn ow mires orth an ster.  Distowgh y hwrug vy krena hag omglywes neppyth euthek dhe greupya nes: yth esa neppyth kepar ha du downna yn mysk an skeusow a-dreus an fordh, tamm dres golow an lugarn.  Ev a slynkyas dhe-ves distowgh y'n tewlder heb son.  Nyns esa margh vyth.'

'Ple hwrug mos?' a wovynnas Kammhir distowgh hag yn tynn.

Merri a veu amovys hag ev dhe verkya an estren y'n kynsa tro.  'Pes!' a leveris Frodo.  'Henn yw koweth Gandalf.  Y fydhav styrya diwettha.'

'Dell hevelis, ev a wrug mos a-hys an Fordh, war-tu ha'n est,' a besyas Merri.  'Yth assayis vy holya.  Heb mar, ev a dhisomdhiskwedhas distowgh;  mes my eth a-dro dhe'n gornell ha pella, kehys ha'n diwettha chi dhe'n Fordh.'

Kammhir a viras orth Merri gans marth.  'Kolonnek osta,' yn-medh ev; 'mes gokki o.'

'Ny wonn,' a leveris Merri. 'Na golonnek na wokki, dell dybav.  Skant ny yllis vy omgonstrynya.  Tennys en vy yn neb fordh dell hevelis.  Yn neb kas, my a wrug mos, hag a-dhesempis y klywis vy levow ryb an ke.  Yth esa an eyl ow hanasa; ha'y gila ow sia.  Ny yllis vy klywes ger vyth.  Ny wrug vy kreupya nessa drefenn my dhe dhalleth krena y'm korf oll.  Ena yth omglywis vy dyegrys, hag y treylis vy dhe-ves, ha parys en vy dhe boenya dh'omma, ha neppyth a dheuth a-dhelerghov ha my.....my a goedhas.'

'My a'n gavas, syrr,' a geworras Nob.  'Mr Butterbur a'm danvonnas yn-mes gans lugarn.  My eth dhe Westborth, hag ena y tehwelas war-tu ha Sothborth.  Ogas dhe ji Byll Ferni my a dybis gweles neppyth war an Fordh.  Nyns en vy sur, mes an gwel dhe'm dewlagas o dew wour ow kwarrgromma dres neppyth, orth y dhrehevel.  My a wrug garma, mes pan wrug vy dos dhe'n tyller nyns esa gwel vyth anedha, ha namoy es Mr Brandibuk orth y worwedha ryb an fordh.  Dell hevelis, yn kosk o ev.  "My a dybis my , dhe goedha yn dowr down," a leveris ev dhymm, pan wrug vy y grena.  Pur goynt o ev, ha kettoeth ha my dh'y dhifuna, ev a sevis ha poenya dh'omma haval orth skovarnek.'

'Henn yw gwir,' yn-medh Merri, 'kyn na berthav kov a'n pyth a leveris vy.  Yth esa hunros hager dhymm, na berthav gov anodho.  My a goedhas yn rannow.  Ny wonn an pyth a goedhas warnav.'

'My a woer,' a leveris Kammhir.  'An Anall Dhu.  Martesen an Varghogyon a asas aga margh yn-mes, ha dasentra y'n yet Soth yn-dann gel.  I a woer an nowodhow oll lemmyn, drefenn i dhe wodriga orth Byll Ferni; ha gwirhaval yw an Sothwas na dhe vos aspier ynwedh.  Neppyth a hwarvo dre'n nos, kyns ni dhe asa Bri.'

'Pandr'a  hwyrvydh?' a wovynnas Merri.  'A vydhons i omsettya erbynn an tavern?'

'Na, ny dybav yndella,' yn-medh Kammhir.  'Nyns yns i oll omma hwath.  Nyns yw henna aga gis yn neb kas. I yw keffa yn tewlder hag unnigedh;  ny vynnons i omsettya erbynn chi may ma golowys ha meur a dus - kyns bos gorhwansek, hag yma oll an lewyow hir a Eriador orth aga gorwedh a-ragon.  Mes own yw aga nerth, ha seulabrys yma nebes tus yn Bri a-ji dh'aga dalghenn.  I a vydh herdhya an dus truan ma dhe neb ober tebel: Ferni, ha nebes an estrenyon ma, ha, martesen an gwithyas-yet ynwedh.  I a wrug klappya orth Harri dhe Westborth dy'Lun.  Yth esen vy ow mires orta.  Yth esa ev ow krena ha gwynn pan y'n assons.'

'Dell hevel, yma eskerens oll a-dro dhyn,' a leveris Frodo.  'Pandr'a yllyn ni gul?'

'Gwithewgh omma, ha nag a dh'agas stevellow!  Sur yw i dhe wodhvos an re yw dhewgh hwi.  Yma fenestri war-tu ha'n kledh ha nes dhe'n leur dhe'n stevellow hobyt.  Ni a vydh pesya warbarth ha prenna an fenester ma ha'n daras.  Mes kynsa Nob ha my a vydh kyrghes agas fardellow.'

Ha Kammhir dhe vos gyllys, Frodo a igeris dhe Merri styryans skav a buptra a wrug hwarvos a-dhia soper.  Yth esa Merri ow redya ha tybi a-dro dhe lyther Gandalf hwath pan dhaswelas Kammhir ha Nob.

'Wel Mestrysi,' yn-medh Nob, 'My re angempennas an dillas ha gorra pluvek yn kres pub gweli.  Hag y hwrug vy hevelep teg a'th penn gans strel gel gwlanek, Mr Bag- Underhyl, syrr,' a geworras ev gans minhwerthin.

Pypyn a hwarthas.  'Pur nes dhe'n dra wir!' a leveris ev.  'Mes pandr'a hwyrvydh pan dhewanons an toellwisk?'

'Gwelyn,' a leveris Kammhir.  'Assayn gwitha an dinas bys myttin.'

'Nos dha dhewgh,' yn-medh Nob, hag ev dhe vones rag gul y rann ow kwitha an darasow.

Aga seghyer ha dafar y hwrussens i bernya war leur an parledh.  I a herdhyas kador isel erbynn an daras ha degea an fenester.  Ow mires dre'n fenester, Frodo a welas an nos dhe vos kler hwath.  Yth esa an Gromman ow leska yn splann a-wartha diwskoedh Bre Vri.  Ena, ev a dhegeas ha prenna an isdarasow poes ha degea an kroglennow.  Kammhir a dhrehevis an tan ha difeudhi an kantolyow oll.

An hobytow a worwedhas  war aga fallenn, aga dewdroes war-tu ha'n oeles; mes Kammhir a omgonfortyas y'n gador erbynn an daras.  I a glappyas dre bols, drefenn bos govynnow hwath dhe Merri.

'Lammas dres an Loer!' a hwarthas Merri hag ev dhe omrolya yn y ballenn.  'Pur hwarthus os ta, Frodo!  Mes y fia da genev bos ena rag y weles.  An dus worthi a Vri a vydh y dhadhla kans blydhen alemma.'

'Yma govynek dhymm yndella,' a leveris kammhir.  Ena, oll anedha a goedhas yn taw, hag onan hag onan an hobytow a goedhas yn kosk.                    





11. Kollell y'n Tewlder


Hag i dhe omdhyghtya rag koska y'n tavern dhe Vri, tewlder a gudhas dre Bukland; niwl a wandras y'n kommynnow hag a-hys glann an avon.  An chi dhe Krykhollow a sevis tew.  Fatti Bolger a igeris an daras gans rach ha mires yn-mes.  Omglywes a own re beu ow tevi warnodho dre'n jydh oll, ha ny allas ev po powesa po mos dh'y weli:  yth esa godros ow progha yn ayr dianall an nos.  Hag ev dhe lagatta yn-mes y'n tewlder, skeus du a wayas yn-dann an gwydh; dell hevelis, an yet a igeris dre vodh hy honan ha degea arta heb son.  Browagh a'n synsas. Ev a gildennas war-dhelergh, ha sevel dre bols y'n hel, ow krena.  Ena ev a dhegeas ha prenna an daras.

An nos a dhownhes. Y teuth son gosel a vergh ow pos hembrenkys yn unn skolkya a-hys an bownder.  Ryb an yet y hedhsons, ha tri horf du a entras, haval orth skeusow an nos ow kreupya a-hys an leur.  Onan anedha eth dhe'n daras hag onan dhe gornell an chi dhe'n dew du; hag ena y sevsons, mar stag ha skeus menhiryow, ha nos dhe besya yn lent.  Dell hevelis, yth esa an chi ha'n wydh kosel ow kortos yn tianall.

Yth esa gwayans kosel dres an del, ha kulyek a elwis pell dhe-ves.  Yth esa ow tos an our yeyn kyns mo.  An korf ryb an daras a wayas.  Y'n tewlder, heb po loer po ster, lown tennys a splannas, haval orth golow yeyn dhe vos diwoenys.  Yth esa boemm, medhel mes poes, hag an daras a grenas.

'Igor a-barth Mordor!' yn-medh lev tanow ha godrosek.

Yn-dann nessa boemm an daras a fyllis ha koedha war-dhelergh,  tardhys y brennyer ha terrys y florenn.  An korfow du a drememas war-ji yn skon.

Dhe'n pols na, yn mysk an wydh yn ogas, korn a senis.  Ev a folsas an ayr haval orth tan dhe benn bre.


  Difunewgh!  Own!  Tan!  Eskerens!  Difunewgh!

 Ny veu syger Fatti Bolger.  Kettell welis ev an furvow du dhe greupya diworth an lowarth, ev a aswonnis bos res dhodho po poenya po merwel.  Ha poenya a wrug ev, yn-mes an daras a-dhelergh, dre'n lowarth, ha dres an parkow.  Pan dhrehedhas ev an nessa chi, moy es mildir dhe-ves,  ev a goedhas war radh an daras.  'Na, na, na!' yth esa ev ow kelwel.  'Na, nyns yw my!  Nyns yw dhymmo!'  Pols hir a dremenas kyns tus dhe gonvedhes styr y glapp.  Wor'tiwedh i a gonvedhas bos eskerens yn Bukland, neb ynherdhyans koynt a-dhiworth an Koes Koth.  Wosa henna, ny wrussons i skoelya namoy a dermyn.

  

   Own!  Tan!  Eskerens!  

 Yth esa an Brandibukow ow seni an galow-korn a Bukland na veu senys dre gans blydhen a-dhia an vleydh-gwynn dhe dhos y'n Gwav Du, pan wrug rewi an Brandiwayn.


  Difunewgh!  Difunewgh!


Pell dhe-ves kornow erell a veu klywys ow seni yn unn gorthybi.  Yth esa an difunell ow lesa.

An korfow du a fias a'n chi.  Onan anedha a asas dhe goedha huk-hobyt war an gradh a-rag, hag ev dhe boenya.  Y'n bownder tros a garnow a dardhas hag, owth ynkressya dhe beswarlamm, mos dhe-ves yn unn vortholya y'n tewlder.  Oll a-dro dhe Grykhollow, yth esa son a gornow ow seni, ha levow ow kria ha treys ow poenya.  Mes an Varghogyon Dhu a varghogas haval orth awel dhe'n Yet Gledh.  Hwythons i, an dus vyghan!  Sauron a's dyghtsa diwettha.  Ha henna ow kortos yth esa negys arall dhedha:  i a wodhva lemmyn an chi dhe vos gwag hag an Bysow dhe vos gyllys.  I a varghogethas dhe'n dor an withysi dhe'n yet ha disomdhiskwedhes a-dhiworth an Shayr.


A-varr y'n nos Frodo a dhifunas diworth kosk down, distowgh, haval orth neb son po lok dh'y ankresya.  Ev a welas Hirgarr dhe esedha hewoel yn y gador:  y dhewlagas a derlentris dre wolow an tan hag a veu dyghtys hag esa ow leski yn splann; mes ny wrug ev na wolok na wayans.

Kyns pell, Frodo a goedhas yn kost arta; mes unnweyth arta y hunrosow a veu digresys dre son a wyns ha karnow ow peswarlemmel.  Dell hevelis, yth esa an gwyns ow krullya a-dro dhe'n chi ha'y grena; ha pell dhe-ves ev a glywas korn ow seni yn kwyls.  Ev a igoras y dhewlagas, ha klywes kulyek ow kelwel gans nerth yn garth an tavern.  Hirgarr re igorsa an kroglennow hag ev a herdhyas an isdarasow war-dhelergh gans kronk.  Y teuth an kynsa golok loes dydhweyth y'n stevell, hag ayr yeyn a dheuth dres an fenester igor.

Kettoeth ha Hirgarr dh'aga difuna oll,  ev a's ledyas dh'aga chambours.  Pan wrussons i aga gweles da o gansa i dhe dhegemmeres y gusul: an fenestri re beu igerys yn unn derri hag yth esens i ow leska, yth esa an kroglennow ow flappya;  an gweli o tewlys a-dro, hag an treuspluvogow o hakkys ha tewlys war an leur; an strel gorm re beu fregys yn rannow.

Distowgh, Hirgarr eth rag kavoes an ost.  Yth esa golok koskek hag ownekhes dhe Vr. Butterbur truan.  Ny wrug ev degea y dhewlagas dre'n nos oll, (yndella y leveris ev), mes ny wrug ev nevra klywes son vyth.

'Nevra ny wrug hwarvos tra a'n par ma y'm bywnans!' a grias ev, ow sevel y dhewdhorn dre euth.  'Gwestoryon yw lettys rag koska y'ga gweliow, ha shyndys treuspluvogow da!  Pyth eus ow tos?'                     

  'Oes tewl,' a leveris Hirgarr.  'Mes, dhe'n termyn dell yw, ty a vo gesys yn kres, pan wre'ta agan kelli.  Ni a vydh gasa distowgh.  Ny vern a hansel: diwes ha brath orth agan sav a dal bos lowr.  Ni a wra fardella a verr spys.

Mr. Butterbur a fistenas dhe-ves rag dyghtya orth darbari aga hobas ha kavoes ragdha 'brath'.  Mes kyns pell ev a dhaswelas yn studh amayys.  An hobas o gyllys!  Darasow an marghti re beu igerys y'n nos, ha gyllys ens:  nyns o marnas hobas Merri, pub margh ha best y'n le ynwedh.

Frodo a omglywas brywys dre'n nowodhow.  Py govenek esa i dhe dhrehedes Ryvendel a-droes, helghys gans eskerens war vergh?  Y tallatthens i war-tu ha'n loer.  Hirgarr a esedhas didros dre bols, ow mires orth an hobytow, haval ev dhe vusurya aga krevder ha kolonn.

'Ny'gan gweressa hobas rag diank diworth marghogyon,' yn-medh ev wor'tiwedh, yn prederus, haval ev dhe dhismygi an pyth esa yn brys Frodo.  'Ny vyajsen ni lentta yn feur a-droes war an fordhow eus y'm brys.  My a vynnas kerdhes yn neb kas.  An boes ha'n dafar yw an dra yw prederus dhymm.  Ny yllyn ni fydhya yn kavoes travyth rag dybri ynter omma ha Ryvendel marnas an boes a gemmyn ni; hag y tal dhyn kemmeres meur; delatys vyn, po herdhys dhe vones yn fordh hir a-dro, pell a-dhiworth an hyns poran.  Py myns a vynnowgh hwi doen dh'agas keyn?'

'An myns yw res,' a leveris Pypyn ow sedhi y golonn, mes owth assaya diskwedhes ev dhe vos kreffa es y semlans (hag y omglywans).

'My a yll doen lowr rag dew ahanan,' a leveris Sam yn tefiansek.

'A nyns eus travyth a yll bos gwrys, Mr. Butterbur?' a wovynnas Frodo.  'A ny yllyn ni kavoes nebes hobas y'n wig, martesen onan hepken rag an fardellow.  Ny dybav ni dh'aga gobrena, mes y hyllyn ni aga frena martesen,' a geworras ev, yn unn doutya, owth ombrederi mars esa arghans lowr ganso.

'Y'n doutyav,' a leveris an ost yn anlowen.  Nyns esa marnas po dew po tri hoba-marghogeth yn Bri ha gwithys vons i yn ow marghti, ha gyllys yns.  Yn kever enevales erell, po mergh po pobas rag tenna hag erell, yma boghes anedha yn Bri, ha ny vydhons i kavadow rag gwertha.  Mes y fydhav vy gul dell allav.  Y fydhav difuna Bob ha'y dhanvonn a-dro seulvegyns.'

'Ya,' a leveris Hirgarr yn tihedh, 'y tal dhis gul yndella.  Poes yw genev leverel bos res dhyn assaya kavoes unn hoba dhe'n leha.  Mes yndella a worfenn govenek a dhalleth a-varr, ha slynkya dhe-ves yn taw!  Y fia an keth dra ni dhe seni korn rag derivas agan dibarth.  Henn o rann aga thowlenn heb dout.'

'Yma unn vrywsyonenn a dhifres,' yn-medh Merri, 'ha moy es brywsyonenn, dell waytyav: ni a yll kavoes hansel ha ni ow kortos - hag esedha dredho.  Kevyn Nob!'


Wor'tiwedh an ardak o pella es teyr our.  Bob a dhehwelas gans derivas nag esa po margh po hoba a allsa bos prenys y'n gentreveth a-barth po kuvder po arghans - marnas onan: yth esa onan dhe Byll Ferni a werttho ev.  'Kroadur koth truan hanterfamys yw ev,' a leveris Bob; 'mes ny vydh ev y wertha saw orth terygweyth y dalvos, ha hwi dhe vos yn-dann dha dhesevans, mars aswonnav yn ta Byll Ferni.'

'Byll Ferni.' yn-medh Frodo.  'A nyns eus neb pratt?  A ny wrussa an best poenya ha dehweles dhodho gans oll agan dafar, po ri gweres rag agan helghi, po neppyth a'n par na?'

'Yth ombrederav,' a leveris Hirgarr.  Mes ny allav vy tybi enyval vyth dhe boenya tre dhodho ev, wosa ev dhe dhiank.  Dhe'm brys vy, nyns yw henna marnas tybyans war-lergh gans Mester Ferni kuv: saw fordh rag ynkressya y wayn dre'n hwarvos.  An brassa peryll yw an best dhe vos nes dhe vernans.  Mes nyns eus dewis dell hevel.  Pygemmys a vynn ev kavoes ragdho?'

Pris Byll Ferni o dewdhek bath arghans; ha dhe wir, henn o teyrgweyth dhe'n leha talvos an hoba y'n ranndir na.  Ev o enyval boghes-megys, askornek ha truan; mes nyns esa semlans a vernans dhodho hwath.  Mr. Butterbur y honan a'n prenas, ha profya orth Merri etek dinar moy rag astiveri orth an enyvales kellys.  Gour onest o ev, ha golusek herwydh bywnans yn Bri; mes deg warn ugens bath arghans o klout poes dhodho , ha bos hygys gans Byll Ferni a wrug dhe'n dra kalessa dh'y berthi.

Wor'tiwedh an dra a dhigelmys yn ta ragdho.  Yn sywyans an dra nag o marnas unn margh a veu ledrys.  An re erell re beu fesys, po poenya dhe-ves yn-dann browagh, ha kevys ens i orth aga gwandra yn kornellow divers a Dirvri.  Hobas Merri re dhianksa yn tien, ha wor'tiwedh (drefenn bos skentel yn feur) i a wandras yn fordh dhe'n Woen ow hwilas Fatti Lumpkyn.  Ytho, i a dheuth yn-dann with Tom Bombadyl dre bols, ha gwithys yn ta ens.  Mes, pan dheuth nowodhow dhe dhiwskovarn Tom a-dro dhe'n hwarvosow dhe Vri, ev a's dannvonas dhe Vr. Butterbur, neb a gavas pymp best da orth pris pur dha.  Res o dhedha oberi yn kalessa dhe Vri, mes Bob a's dyghtyas yn ta; ytho, avel sywyans, feusik ens i: nyns esa vyaj tewl ha peryllus dhedha.  Mes nevra ny wrussons i dos dhe Ryvendel.

Byttegyns, dhe'n termyn na, dhe vrys Mr. Butterbur y arghans o gyllys, po yn ta po yn trog.  Hag yth esa kudynnow erell dhodho.  Yth esa freudh meur keffrys ha bos difun an westoryon erell hag i dhe glywes nowodhow a-dro dhe'n omsettyans erbynn an diwotti.  Nebes mergh a'n vyajoryon a-dhiworth an soth re beu kellys hag i a vlamyas orth an ost yn ughel, bys yn bos konvedhys onan a'ga bagas aga honan dhe dhisomdhiskwedhes y'n nos;  koweth kammlagasek Byll Ferni.  Gogrys a goedhas warnodho distowgh.

Mar kevrennowgh gans lader-margh ha'y dhri dhe'm chi,' a leveris Butterbur yn unn serri, 'y tal dhewgh agas honan pe an damaj yn le dos ha garma orthiv vy.  Kewgh ha govynn orth Byll Ferni a'n le may ma dha goweth teg!'  Mes, dell hevelis, nyns o ev koweth dhe nagonan, ha ny wrug nagonan perthi kov an prys may hwrug ev omjunya gans aga bagas.  


Wosa aga hansel res o dhe'n hobytow dasfardella, ha kuntelles proviansow erell rag an vyaj hirra hag esens i ow kwaytya lemmyn.  Ogas dhe dheg eur o kyns i dhe asa wor'tiwedh.  Dhe'n termyn na yth esa si yntanys der Bri oll. Pratt disomdhiskwedhyans Frodo; omdiskwedhyans an varghogyon dhu; ladrans an marghti; ha dhe wir an nowdhow Hirgarr an Pellgerdher dhe omjunya gans an hobytow gevrinek, a wrug hwedhel a'n par a bessyo dre vlydhynyow anhwarvedhyansek pals.  Brassa rann an annedhysi a-dhiworth Bri ha Stadel, ha lies diworth Kownans hag Archett keffrys, o kuntellys a-hys an fordh rag gweles dalleth an vyajoryon.  Yth esa gwestoryon erell an tavern ow kuntell a-dro dhe'n darasow, po poesa war-rag a-dhiworth an fenestri.

Hirgarr re janjsa y vodh hag ervira gasa Bri dre'n bennfordh.  Mar assyens i dalleth a-dreus an pow distowgh henn a wrussa studh gweth: hanter an annedhysi a's sywsa rag gweles an pyth mayth esens i ow kul ha'ga lettya treuspassya.

I a leveris farwel dhe Nob ha Bob, ha dilegha diworth Mr. Butterbur gans grasow meur. 'My a wayt ni dhe omvetya arta yn termyn a dheu, pan vo lowen traow arta,' yn-medh Frodo.  Ny via travyth gwell dhymm es godriga y'th chi yn hebask dre bols.'

 I a dhallathas kerdhes,  prederus hag anhardh, a-rag dewlagas an bush.  Nyns o kowethek oll an fasow, nag an geryow oll a veu garmys.  Mes yth esa agha a Hirgarr dhe vrassa rann an Vriwesyon dell hevelis, hag an re a lagattas ev orta a dhegeas aga ganow ha kildenna dhe-ves.  Ev a gerdhas a-rag gans Frodo; wosa a dheuth Merri ha Pypyn; hag a-dhelergh a dheuth Sam owth hembronkya orth an hoba, hag o bernys gans kemmys a'n fardellans hag esa tregeredh dhedha dh'y ri; mes seulabrys y semlans o le duwenik, haval bos da ganso an chanj yn y jonswel .  Yth esa Sam ow tynsel orth aval yn tybyansek.  Yth esa poketas anedha: dibarthro a-dhiworth Nob ha Bob.  'Avalow rag kerdhes ha pib rag esedha,' dell leveris ev.  'Mes dhe'm brys vy y fydh hirneth a'n dhew kyns pell.'

Ny verkyas vyth an hobytow an pennow govynnus a gykis dres darasow, po omdhiskwedhes dres fosow ha keow, hag i dhe dremena.  Mes hag i dhe dhos nes dhe'n pella yet, Frodo a welas chi tewl drogwithys a-dryv ke tew: diwettha chi an dre.  Dhe unn fenester ev a wowelas fas disliw gans diwlagas fel ha ledrek; mes ev a dhisomdhiskwedhas distowgh.

'Ytho, honn yw an le may ma an sothwas na ow kudha!' a dybis ev.  Y semlans yw moy es hanter haval orth boekka-nos.'

Dres an ke, yth esa gour arall ow lagatta yn hardh.  Yth esa dewabrans tew ha du dhodho ha dewlagas du ha skornek; y anow bras a grollyas yn unn drogvinhwartha .  Yth esa ev ow megi pibell verr du.  Hag i dhe neshe ev a's kemmeras a'y anow ha trewa.

'Myttin da, Hirdhiwfer!' a leveris ev.  'Esos'ta ow talleth a-brys?  A wruss'ta kavoes nebes kowetha wor'tiwedh?'  Hirgarr a benn-droppyas, mes ny wrug ev gorthybi.

'Myttin da ow howetha vyghan!' yn-medh ev dhe'n re erell.  'My a dyb hwi dhe aswonn an gour a wrussowgh hwi keskowethya ganso, a wrewgh hwi?  Henn yw Hedhi-vyth Hirgarr, yw henna!  Kyn hwrug vy klywes henwyn erell yw le teg.  Bedhewgh war haneth!  Ha ty Sammi, na debeldhyght orth ow hoba koth truan!  Pagh!'  Ev a drewis arta.

Sam a dreylyas yn skon.  'Ha ty, Ferni,' yn-medh ev, 'gorr dha fas hager mes a wel, poken y hwra dos ha bos shyndys.'  Dre flykk tromm, mar skav ha lughes, aval a asas y dhorn ha gweskel orth Byll poran dh'y droen.  Ev a omblegyas re helergh, ha mollothow a dheuth a-dhiworth a-dryv an ke.  'Skoell a aval da,' a leveris Sam gans edrek, ha kerdhes war-rag.


Wor'tiwedh an dre o gyllys dh'aga heyn.  An keveylyans a fleghes ha gwandrysi re's holsa a dheuth ha bos skwith ha treylya war-dhelergh dhe Yet an Soth.  I a dremenas dredhi ha pesya a-hys an Fordh nebes mildiryow.  Hi a blegyas a-gledhbarth, ow tastreylya dh'y linenn war-tu ha'n Est ha hi dhe vones a-dro dhe ven Bre Vri, hag ena hi a dhallathas mos war-woeles yn skon yn tir gwydhek.  A-gledh i a allas gweles nebes an chiow ha tell-hobyt a Stadel war ledrow gradhella soth-est an vre; yn kew down orth pellder a-gledhbarth a'n Fordh yth esa korrgomolennow a vog ow sevel a dhiskwedhas an le mayth esa ow korwel Kownans; Archett o kudhys y'n gwydh dresti.

Wosa an fordh dhe vones war-nans nebes, ha gasa Bre Vri orth hi sevel hir ha gorm a-dhelerghta, i a dheuth erbynn hyns ynn hag eth dhe-ves war-tu ha'n Gledh.  'Honn yw an tyller may hwren ni gasa an hyns digloes ha mos yn-dann goskes,' a leveris Hirgarr.

'Nyns yw "skochfordh", dell waytyav,' yn-medh Pypyn.  'Agan diwettha skochfordh dre goesow a dheuth nes dhe worfenna yn terroesa.'

'Agh, mes nyns esen evy genowgh y'n termyn na,' a hwarthas Hirgarr.  'Ny wra ow skochfordhow, po berr po hir, mos yn kamm.'  Ev a viras a-hys hag a-hys an Fordh.  Nyns esa den vyth a allas bos gwelys; hag ev a ledyas yn hyns skav war-nans war-tu ha'n nans gwydhek.

Y dowlenn, herwydh aga honvedhes heb godhvos an tir, o mos war-tu hag Archett kynsa, mes treyl a-dheghow ha'y tremena dhe'n est, hag ena lywya mar poran ha dell allas ev dre'n gwylvos dhe Vre Benngewer.  Dre'n fordh na i a allsa, mars o da puptra y'n hyns, treghi dhe-ves gwydenn hir a'n Fordh, a blegyas war-tu ha'n soth nebes pella a-rag rag goheles Gwernow Gwibesdowr.  Mes, heb mar, y fia res dhedha aga honan treusi dre'n gwernow, ha nyns o kennerthek deskrifans Hirgarr anedha.

Mes, dhe'n pols na, nyns o anhweg dhe gerdhes.  Dhe-wir, mar ny via ankresyansek hwarvosow an nos kyns, i a wrussa omlowenhe an hyns ma y'n vyaj moy es neb hyns arall bys dhe'n termyn na.  Yth esa an howl ow splanna, kler mes nyns o re boeth.  Koesow an nans o delyek hwath ha leun a liwyow hag aga semlans o hebask ha yaghus.  Hirgarr a's gidyas yn fydhyansek a-hys an hynsow pals a gesvetyas , ha mars esens i gesys heb gidyans i a dhothya ha bos kellys yn skon.  Yth esa ev ow kul hyns ow kwandra gans lies treylansow ha kildroyow, rag nagha orth neb helghyans.

'Byll Ferni a welas an le may hwrussyn ni gasa an Fordh, heb dout,' yn-medh ev; 'kyn na dybav ev y honan dh'agan holya.  Ev a aswonn an tir 'dro dhe omma da lowr, mes ev a woer nag yw ev ow far yn koes.  An pyth a lavarro ev dhe dus erell yw an dra a wra dhymm prederi.  Ny dybav i dhe vos pell dhe-ves.  Mar typpons i ni dhe vones war-tu hag Archett, gwell via.'   


Martesen dre skentolneth Hirgarr po dre skila arall, ny welsons i gwel na glywes son a dravyth yn fyw; na gans dewdroes, saw ydhyn; na gans peswar troes, saw unn lowarn ha gwiwer po dew. Dhe'n nessa dydh, i a dhallathas lywya dre hyns war-tu ha'n est; hag oll o kosel hwath.  Dhe'n tressa dydh diworth Bri i a asas Koes Chett. An tir re beu owth iselhe yn tidorr a ban wrussons i treylya diworth an Fordh, ha lemmyn i a dheuth yn ledander gwastas a dir, kalessa yn feur dh'y dreusi.  Pell diworth emlow Tirvri ens i, y'n gwylvos anhynsys, hag ow tos ha bos nes dhe'n wernegi Korrwibesdowr.

An dor a dheuth ha bos golyb, ha keunegennek treweythyow hag omma hag ena i a gavas pollow ha splattow ledan a gors ha broenn ha'n ayr lenwys gans telori ydhyn byghan.  Res o dhedha kavoes fordh gans rach ha rag gwitha sygh aga dewdroes ha dhe witha dh'aga hyns ewn.  Wostalleth i eth war-rag yn ta, mes hag i dhe besya, aga avonsyans a dheuth ha bos lentta ha perylussa.  An wernegi o penndagek ha deantell, ha nyns esa hyns fast keffrys ha rag Pellgerdhoryon dh'y gavoes dre aga lonkleystiryow ow kwaya.  An kelyon a dhallathas dh'aga annia, hag an ayr o leun a gommol a wibes munys a greupyas a-ji dh'aga bregholow ha lavrek hag yn aga gols.

'Yth esov vy ow pos dybrys!' a grias Pypyn.  'Korrwibesdowr!  Yma moy a wibes es dowr!'

'Pyth yw aga boes pan nag yllons i kavoes hobbyt?' a wovynnas Sam, hag ev dhe skravinas orth y gonna.

I a drigas dydh poenvosek y'n powdir anhwek hag digowethek ma.  Aga hampva o golyb, yeyn hag anattes; hag an hwesker a vratha a's hedhas a goska.  Ynwedh, yth esa kroaduryon euthek ow skolkya y'n kors ha bonniow, dre aga son i o goes nessa drog dhe rylles.  Yth esa milyow anedha, hag i a wigha oll a-dro, nik-brik, brik-nik, heb hedhi, oll an nos, bys yn bos ogas ha reudhys an hobbytow.

Skant nyns o gwell an nessa dydh, an peswara, hag an nos o anattes ogas ha kyns.  Kyn feu gesys war-dhelergh an Nikerbrikoryon (dell y's henwis Sam), an korrwibes a's helghya.

Ha Frodo dhe worwedha, skwith mes heb galloes powes y dhewlagas, dell hevelis dhodho y teuth golow pell dhe-ves yn ebrenn an est: ev a lughesis ha disliwya lieskweyth.  Nyns o golow an bora, drefenn bos henna nebes ouryow dhe-ves hwath.

'Pyth yw an golow?' a wovynnas ev orth Hirgarr, neb re savsa hag yth esa ev ow sevel yn unn lagatta war-rag y'n nos.

'Ny wonn,' a worthybis Hirgarr.  'Re bell yw dh'y dismygi.  Haval orth lughes a lamm yn-bann diworth penn an breow.'

Frodo a worwedhas arta, mes ev a ylli gweles an lughesennow gwynn dre dermyn hir, hag er aga fynn, furv hir du Higarr, ow sevel taw ha hewoel.  Wor'tiwedh ev a goedhas yn kosk anes.


Ny wrussons i mos pell dhe'n pympes dydh kyns gasa a-dhelerghta diwettha pollow ha kersyegi angempenn an broennegi.  An tir a-dheragdha a dhallathas sevel arta tamm ha tamm.  Dhe'n pellder war-tu ha'n est y hallsons i gweles lemmyn linenn a vreow.  Yth esa an ughella anedha dhe benn a-dheghow an linenn ha diberthys tamm.  Yth esa penn pigornel dhedhi, nebes plattys dh'y barr.

'Honn yw Penngewer,' yn-medh Hirgarr.  'An Fordh Goth a essyn ni pell dhe-ves dh'agan deghow, a wra mos a-dhyghowbarth anedhi ha tremena pellder berr a-dhiworth hy ben.  Ni a's drehettho, mars ellen ni war-tu ha hi yn poran.  Y fia tybyans da ni dhe wul yndella dhe'm brys vy.'

'Pyth yw dha styr?' a wovynnas Frodo.

'Ow styr yw: pan wryllyn ni dos ena, nyns yw kler an pyth a gyffyn.  Nes yw dhe'n Fordh.'

'Mes yma govenek dhe gavoes Gandalf ena, a nyns eus?'

'Eus, mes an govenek yw gwann.  Mar kwra ev dos dre'n ranndir ma, martesen ny dremenno ev dre Vri vytholl, ha rakhenna ny wodhvo ev an pyth a wren ni.  Hag yn neb kas, marnas ni a dheffa ena ogas ha warbarth, ni a'n gollsa; ny vydh salow po ragon po ragdho ev dhe wortos ena dre dermyn pell.  Mar fyll an Varghogyon dh'agan kavoes  y'n gwylvos, gwirhaval yw i dhe vones war-tu ha Penngewer ynwedh.  Yma gwel ledan oll a-dro a-dhiworti.  Dhe wir, yma meur a ydhyn ha miles y'n pow ma a allas agan gweles, ha ni ow sevel omma, a-dhiworth an barr na.  Ny yllir trestya yn oll an ydhyn hag yma aspioryon moy tebel agessa i.'

An hobbytow a viras yn unn prederi orth an breow pell.  Sam a viras yn-bann y'n ebrenn dhisliw, gans own a weles po hokys po eryon a-ughta yn unn vargesi gans dewlagas splann hag angowethek.  'Y hwredh orthiv omglywes anattes ha digoweth, Hirgarr!' a leveris ev.

'Pyth yw dha gusul dhyn gul?' a wovynnas Frodo.

'My a dyb,' a worthybis Hirgarr yn lent, haval orth bos nebes ansur, 'My a dyb an gwella dra yw mos war-tu ha'n est mar poran hag y hyllyn ni a-dhiworth omma, ha mos war-tu ha'n linenn a vreow, yn le Penngewer.  Ena, ni a yll kavoes hyns a wonn vy orth aga fen; hi a vydh agan dri dhe Benngewer a-dhiworth an wogledh ha le yn igor.  Ena y hwelyn an pyth a welyn.'


Oll dre'n jydh na i a droesyas war-rag, bys pan goedhas gorthugher yeyn hag a-varr.  An tir a dho ha bos syggha ha difeyttha; mes niwlow hag ethennow a worwedhas a-dhelergh dhedha war an keunegi.  Yth esa nebes ydhyn moredhek ow hwibanna ha kynvanna, bys pan sedhas yn lent an howl krenn rudh yn skeusow an west; ena y teuth taw gwag.  An hobbytow a dybis a-dro dhe wolow medhel howlsedhes ow splanna yn unn wovires dre fenestri lowenek Bag End pell dhe-ves.

Dhe benn an jydh i a dheuth erbynn gover a wandras war-nans diworth an breow hag omgelli yn gwernegi stagenek, hag i a yskynnas a-hys y lannow ha golow an jydh dhe besya.  Nos re dhothya seulabrys pan wrussons i hedhi wor'tiwedh ha gul aga hampva yn-dann nebes gwernennow difygys ryb lannow an gover.  War-rag yth esa lemmyn, ow sevel yn tewl erbynn an ebrenn wodewl, kil anwydh digloes an breow.  Dhe'n nos na y sevsons i goelyas, ha dell hevelis, na wrug koska vytholl Hirgarr.  Yth esa an loer owth igeri, ha dre ouryow a-varr an nos, golow yeyn loes a worwedhas war an tir.

Dhe'n nessa myttin i a dhallathas arta skon wosa howlsevel.  An ayr o rewek, ha'n ebrenn o glas kler disliw.  An hobbytow a omglywas diskwithys, haval i dhe goska yn anderrys dre'n nos.  Seulabrys, yth esens i owth omavleythi orth kerdhes meur dre voes skant - skantta es an myns o res, y'ga breus, rag aga gwitha orth aga sav y'n Shayr.  Pypyn a gampoellas bos semlans Frodo dewweyth an hobbyt dell esa ev kyns.

'Pur goynt,' yn-medh Frodo, hag ev dhe dynnhe y grogys, 'drefenn bos, dhe-wir, myns byghanna ahanav.  Yma govenek dhymm na bes an argerdh tanowhe heb hedhi, poken y fydhav dos ha bos tarosvann.'

'Na gews a-dro dhe draow a'n par na!' a leveris Hirgarr distowgh, ha gans diwysygneth marthek.


An breow a dho ha bos nessa.  I a wrug drumm ow leska, owth yskynna lieskweyth ogas dhe vil droeshys, hag omma hag ena, ow koedha arta yn savnow isel po bolghow war-tu ha'n tir dresta y'n est.  A-hys krib an drumm an hobbytow a allas gweles traow a hevelis bos magoryow a fosow ha tommennow glesys, hag y'n savnow y sevis hwath magoryow a venweyth koth.  Erbynn nosweyth i re dhrehedhsa ben riwyow a'n howlsedhes, hag ena y kampsons.  Nos an pympes a vis Hedra o ha hwegh dydh dhe-ves a Vri.

Y'n myttin, dhe'n kynsa prys a ban wrussons i gasa Koes Chett, i a gavas hyns kler y semlans.  I a dreylyas a-dheghow ha'y holya war tu-ha'n soth.  Hi eth yn skentel, ow kul linenn a hevelis bos dewisys rag gwitha 'mes a wel a'n pennow a-ugh keffrys ha'n gwastir dhe'n west kemmys hag a ylli bos gwrys.  Hi a sedhas yn kommynnow, ha gwitha nes dhe dorrlannow serth; hag yn tylleryow may treusi hi tir digloessa ha gwastassa yth esa linennow a gowrveyn bras ha meyn treghys dhe'n dhew du anedhi a wre skrin ogas ha ke.

'Yth omwovynnav a biw a wrug an hyns ma, ha praga,' yn-medh Merri, hag i dhe gerdhes a-hys onan a'n rosvaow ma, mayth esa meyn bras yn anusadow ha sevys pur nes an onan dh'y gila.  'Nyns ov vy sur hy bos da genev: yma semlans tarosvann-krug dhedhi.  Eus krug dhe Benngewer?'

 'Nag eus.  Nyns eus krug vyth dhe Benngewer, na huni arall a'n breow ma,' a worthybis Hirgarr.  'Ny driga omma Tus an West kyn hwrens i defendya an breow ma pol'ta dre vlydhynyow diwettha erbynn drogedh a dho 'mes a Angmar.  An hyns ma a veu gwrys rag skoedhya orth an dinasow a-hys an fos.  Mes termyn hir kyns, dre gynsa blydhynyow Ruvaneth an Gogledh, i a dhrehedhas tour-goelyas war Benngewer.  Amon Sul dell y's henwis.  Leskys ha terrys veu, ha nyns eus travyth anodho lemmyn saw klygh koedhys, haval orth kurun arow dhe benn an vre goth.  Mes hir ha teg o kyns.  Leverys yw Elendil dhe sevel ena, ow koelyas orth devedhyans Gil-galad 'mes an West, yn dydhyow an Diwettha Unyans.'

An hobbytow a lagattas orth Hirgarr.  Dell hevelis ev o dyskys a-dro dhe wodhvos koth, keffrys ha skentoleth gwylvos.  'Piw o Gil-galad?' a wovynnas Merri; mes ny worthybis Hirgarr, hag ev a hevelis bos kellys yn tybyansow.  A-dhesempis lev isel a hanasas:

 

  Gil-galad, myghtern elf ev o.

 Yn trist yw kenys henhwedhlow:

 ha teg ha rydh y hen gwlaskor

 ynter menydhyow hag an mor.


 Y gledha, hir, ha tynn y wuw,

 y vasnet gwelys pell a veu;

 ster heb niver y'n ebrenn; roes

 dhastewynnys, lenter y skoes.


 Gyllys dhe-ves blydhynyow hir,

 ha'n le may trig, ny'n dismygir

 rag koedhys yw y sterenn lel

 yn Mordor may ma'n skeusow fel.


 An re erell a dreylyas gans marth, awos bos lev Sam.

'Na hedh!' a leveris Merri.

'Henn yw oll a wodhav,' a derleveris Sam, yn unn rudha.  'My a's dyskas diworth Mr. Bylbo pan en vy chett.  Ev a leveri orthiv hwedhlow haval dhe henna, hag ev ow kodhvos bos da genev pupprys klywes 'dro dhe Elfow.  Mr. Bylbo yth o a wrug dyski orthiv ow lytherennow.  Ev o lyverskentel yn feur Mr. Bylbo ker koth.  Ha bardhonieth ev a skrifa.  Ev a skrifas an pyth a leveris vy.'

'Ny's dismygis ev,' yn-medh Hirgarr.  Rann an hyllgan yw henwys Koedh Gil-galad yw, gwrys dre hen taves yw.  Martesen Bylbo a's treylyas.  Ny wodhyen vy henna.'

'Yth esa moy dres eghenn,' a leveris Sam, 'a-dro dhe Vordor.  Ny dyskis vy an rann na, hi a wrug dhymm degrena.  Ny dybis vy my ow honan dhe vones y'n fordh na!'

'Mos dhe Vordor!' a grias Pypyn.  'Yma govenek dhymm na vydh henna res!'

'Na gewsewgh an hanow na mar ughel!' yn-medh Hirgarr.


Hanterdydh o seulabrys pan dheuthons i nes dhe benn soth an hyns, ha gweles a-dheragdha, yn golow kler disliw an howl mis Hedra, torrlann las, ow tos war leder a-gledhbarth a'n vre haval orth pons.  I a erviras mos war-tu ha'n penn distowgh, ha golow an jydh dhe vos da.  Nyns o guladow omgudhans namoy, ha res o govenek nag esa po eskar po aspier orth aga mires.  Nyns esa travyth a allas bos gwelys ow kwaya war an vre.  Mars esa Gandalf yn neb tyller nes, nyns esa sin vyth anodho.

War du a'n howlsedhes Benngewer i a gavas kew woskeusys, hag a-woeles anedhi yth esa kommynn yn furv bolla gans tuyow gwelsek.  Ena yth assons Sam ha Pypyn gans an hoba ha'ga seghyer ha fardellow.  An tri erell a besyas war-rag.  Wosa hanter our owth yskynna yn unn droesya Hirgarr a dhrehedhas barr an vre; Frodo ha Merri a holyas, skwith ha dianall.  An diwettha leder re beu serth ha karnek.

Dhe'n penn, dell lavarsa Hirgarr, i a gavas kylgh ledan a hen menweyth, koedhys yn rannow lemmyn po kudhys gans gwels a'n kansblydhynyow hir.  Mes, dhe gres an kylgh, karn a veyn re beu bernys.  Duhes ens haval orth bos goleskys gans tan.  A-dro dhedha an tonn o leskys dhe'n gwreydh hag oll an gwels y'n kylgh o goleskys ha kryghys, haval orth flammow dhe gislesa a-dreus an barr: mes nyns esa sin a dravyth byw.

Hag i ow sevel orth amal an kylgh diswrys, i a welas gwel efan a-dro hag a-woeles, brassa rann an gwel o tiryow gwag ha heb tremmynn, marnas splattow a wydhek war-tu ha'n soth, ha dresta, omma hag ena, i a wowelas kann a dhowr a-bell.  A-woeles dhedha, dhe'n tu a'n howlsedhes ma, yth esa an Fordh Goth ow kul y hyns haval orth snod, ow tos a-dhiworth an West ha treylya yn-bann hag yn-nans, bys pan dhisliwyas hi a-dryv drumm a dir du dhe'n est.  Nyns esa travyth ow kwaya wanedhi. Hag i dhe holya hy linenn war-tu ha'n est gans aga dewlagas i a welas an Menydhyow: an benvreow nessa o gorm ha tewl; a-dryv dhedha yth esa furvow loes hirra, hag a-dryv dhedha i yth esa bleynyow kann ughel owth isterlentri yn mysk an kommol.

'Wel, ottani!' yn-medh Merri 'Ha pur anlowenek hag andennvosek yw y wolok!  Nyns eus na dhowr na woskes.  Ha nyns eus sin a Gandalf.  Mes ny'n blamyav na wortas ev - mar teuth ev omma.'

'Yth omovynnav,' a leveris Hirgarr, ow mires a-dro yn prederus.  'Mars esa ev po dydh po dew a-dryv dhyn dhe Vri, ev a allsa dos omma kynsa.  Ev a yll marghogeth pur skon pan vo res.'  Distowgh ev a warrgrommas ha mires orth men dhe benn an karn; gwastassa o es an re erell, ha gwynna, haval ev dhe skapya diworth an tan.  Ev a'n synsas ha hwithra, orth y dreylya gans y bysyes.  'Henn re beu hendlys a-gynsow.' yn-medh ev.  'Pandr'a dybydh a-dro dhe'n merkyow ma?'

Dhe'n istu gwastas Frodo a welas nebes kravasow: I"  III       'Dell hevel yma linenn, dyjyn, ha teyr linenn moy,' a leveris ev.

'An linenn a-dhyghow a vo run 'G' gans skorrennow moen,' yn-medh Hirgarr. 'Martesen yth yw sin gesys gans Gandalf, kyn na yllir bos sur.  An kravasow yw fin, hag aga semlans yw a-dhiwedhes.  Mes martesen yma skilaow dihaval yn tien dhe'n merkyansow, hab heb skila rag agan negys.  Pellgerdhoryon a dhevnydh runyow, hag i a dheu omma a dermyn dhe dermyn.'

'Pandr'a via aga skila, mar pons i gwrys gans Gandalf?' a wovynnas Merri.

'My a dhismyg bos aga styr G3 hag yth yw sin bos Gandalf omma dhe'n tressa a vis Hedra: nans yw tri dydh.  Ynwedh, y tiskwedh ev dhe vos fistenys ha peryll o nes bys ma nag esa termyn lowr dhodho, po na vedhas ev skrifa travyth po hirra po klerra.  Mars yw yndella, res yw dhyn bos war.'

'My a vynn mayth omglywvyn ni sur ev dhe wul an merkyow, pynag a vo aga styr,' a leveris Frodo.  'Y fia konfort meur dhe wodhvos ev dhe vos war an fordh po a-ragon po a-dhelerghon.'

'Martesen,' yn-medh Hirgarr.  'Ragov vy ow honan, my a grys ev dhe vos omma, hag yth esa peryll dhodho.  Yth esa omma flammow a wolesk; ha lemmyn y tehwel dhe'm brys an golow a welsyn ni yn ebrenn an est nans yw tri nos.  My a dhismyg bos omsettyans er y bynn war'n barr ma, mes ny allav vy dismygi an sywyans.  Nyns usi ev omma lemmyn, ha res yw dhyn omwitha ha gul agan fordh agan honan dhe Bansaven, mar dha ha dell yllyn.'

'Py pellder yw Pansaven?' a wovynnas Merri, hag ev ow lagatta a-dro yn skwith.  Golok an norvys o gwyls hag efan a-dhiworth Penngewer.

'Ny wonn a veu musurys an Fordh dre vildiryow dres an Tavern Eskasys, vyaj dydh dhe'n est diworth Bri,' a worthybis Hirgarr.  Nebes a dus a lever bos neb pellder, ha tus erell a lever ken.  Fordh goynt yw, ha tus yw pes da dhe hedhes gorfenn aga vyaj, mars yw an duryans po hir po berr.  Mes my a woer an termyn a via res dhymmo vy dre ow dewdroes ow honan, gans kewer dha heb anfeus: dewdhek dydh alemma dhe Rys Bruinen, an tyller may treus an Fordh an Ugheldhowr a ver 'mes a Bansaven.  Yma vyaj a dhiw seythun dhe'n leha a-ragon, rag na dybav ni dhe alloes devnydhya an Fordh.'

'Diw seythun!' a leveris Frodo. 'Meur a draow a yll hwarvos dre'n termyn na.'

'Gyllons, dhe wir,' yn-medh Hirgarr.

I a sevis taw dre bols war benn an vre, nes dhe amal a'n soth.  Y'n tyller digoweth na Frodo a aswonnis yn leun, dhe'n kynsa tro, y beryll ha diannetter.  En a vynnas yn hwerow y feus dh'y asa y'n Shayr veurgerys ha kosel.  Ev a lagattas war-nans, war-tu ha'n Fordh hegas ha hi ow tos war-tu ha'n west - war-tu ha'y dre.  A-dhesempis ev a welas bos dew namm du ow kwaya a-hys dhedhi, ow tos war-tu ha'n west, ha wosa mires arta eva welas bos tri moy ow kreupya war-tu ha'n dh'aga metya.  Ev a grias ha synsi orth bregh Hirgarr.

'Mir,' a leveris ev, ow pysinya war-nans.

Distowgh, Hirgarr a omdewlis war an dor a-dryv an kylgh diswrys, ha tenna Frodo war-nans rybdho.  Merri a omdewlis rybdha.

'Pyth yw an dra?' a hwystras ev.

'Ny wonn, mes y'm beus own a'n gwettha,' a worthybis Hirgarr.

Yn lent i a greupyas dhe amal an kylgh arta ha lagatta dre fols ynter dew ven dynsek.  Nyns o splann an golow namoy, drefenn an myttin kler dhe dhisliwya, ha kommol ow kreupya diworth an Est re dremenas a-dreus an howl hag ev dhe dhalleth sedhi.  Oll anedha a allas gweles an nammow du, mes na Frodo na Merri a allas dismygi aga furvow yn sertan; mes neppyth a leveris orta bos Marghogyn Dhu owth omguntelles pell a-woeles war'n Fordh dres ben an vre.

'Ya,' yn-medh hirgarr, heb dout der y wel glerra. 'Yma'n eskar omma!'

Yn skon i a greupyas dhe-ves ha slynkya yn-nans tu gogledh an vre rag kavoes aga heskowetha.


Ny via diek Sam ha Peregryn.  I re hwith'sa a-dro dhe'n kommynn byghan hag an ledrow a-dro dhodho.  Pellder berr dhe-ves i a gavas fenten a dhowr pur y'n run, ha nes dhedhi yth esa olow troes nag ens kottha es po dydh po dew.  Y'n kommynn y honan i a gavas sinys a-dhiwedhes tan, ha sinys erell a gampva fysk.  Yth esa nebes meyn koedhys orth amal an kommynn o nessa dhe'n vre.  A-dhelerghta, Sam a gavas graghell-gwitha a geunys bernys yn kempenn.

'My a omwovynn mars esa Gandalf koth omma,' a leveris ev dhe Bypyn.  'An den a worras an dafar ma omma a vynnas dehweles dell hevel.'

Yth esa bern bras dhe Hirgarr a-dro dhe'n diskudhansow ma. 'Yma edrek dhymm na wrug vy ow honan gortos ha hwithra a-dro dh'omma,' yn-medh ev yn unn fyski war-tu ha'n fenten rag hwithra war'n olow troes.

'Yth esa own dhymm yndella,' a leveris ev pan dhehwelas ev.  'Sam ha Pypyn re bochyas, ha'n merkyansow yw po diswrys po kemmyskys.  Pellgerdhoryon re beu omma a-gynsow.  Yth yw i a asas an keunys.  Mes ynwedh yma olow nowyttha na veu gwrys gans Pellgerdhoryon.  Unn ol, dhe'n leha, a veu gwrys gans botasennow krev nans yw saw dydh po dew.  Onan dhe'n leha.  Ny allav vy bos sur lemmyn, mes my a dyb bos lies dewdroes botasennys.'  Ev a hedhis ha sevel pols yn prederus.

Pub hobbyt a welas yn y vrys gwel a'n Varghogyon klokys ha botasennys.  Mar kwrug kavoes an Varghogyon an kommynn seulabrys, dhe skonna Hirgarr dh'aga ledya dhe neb tyller arall dhe wella.  Sam a welas an kommynn gans divlas meur wosa klywes nowodhow a'ga eskerens war'n Fordh, namoy es nebes mildiryow dhe-ves.

'A ny via tybyans da ni dhe skapya skon, Mr. Hirgarr?' a wovynnas ev yn anberthyek.  ' 'Ma'n jydh ow tos ha bos diwedhes, ha nyns yw da genev an toll ma: ev a wra dhe'm holonn sedhi yn neb fordh.'

'Ya, dhe wir, res yw dhyn ervira an pyth dhe wul distowgh,' a wovynnas Hirgarr, yn unn vires war-vann ha tybi a-dro dhe'n eur ha'n gewer.  'Wel, Sam,' yn-medh ev wor'tiwedh, 'Nyns yw da genev vy ynwedh an tyller ma; mes ny allav vy tybi a dyller gwell a yllyn ni drehedhes kyns nos.  Dhe'n leha, 'mes a wel on ni y'n eur ma, ha mar kwayn ni, yth yw gwirhavalla ni dhe vos gwelys gans aspioryon.  An unn dra a allsen ni gul yw mos pellder hir 'mes agan fordh war-tu ha'n gogledh y'n tu ma linenn an breow, yn tir hag yw ogas dhe'n keth hag omma.  Yma an Fordh ow pos aspiys, mes y fia res dhyn hy threusi rag assaya omgudha y'n kaswydh y'n tir war-tu ha'n soth.  Yn tu gogledh an Fordh dres an breow an tir yw gwastas ha lomm dre vildiryow.'

'A yll gweles an Varghogyon?' a wovynnas Merri.  'Dell hevel, i re dhevydhyas aga throen kyns aga dewlagas, yn unn frikhwytha war agan lergh, mars yw frikhwytha ger ewn, dhe'n leha yn golow an jydh.  Mes ty a wrug dhyn gorwedha isel pan y's gwelsys a-woeles; ha lemmyn ty a kews a-dro dhe vos gwelys mar kwayn ni.'

'Re dhibreder en vy war benn an vre,' a worthybis Hirgarr.  'Pur brederus en vy dhe gavoes neb sin a Gandalf;  mes kammwrians o tri ahanan dhe vones dhe'n barr ha sevel ena mar bell.  Drefenn an mergh du dhe alloes gweles, hag an Varghogyon a yll devnydhya tus ha kroaduryon erell avel aspioryon, hag y kevsyn ni yndella yn Bri.  Ny welons ynsi an bys a wolow haval orthyn ni, mes agan furvow a wra skeusow y'ga brys, ha travyth saw howl hanterdydh a wra aga distrui; hag yn tewlder i a glyw sinyow ha furvyow pals yw kudhys diworthyn ni: dhe'n termyn na yth yw res bos an moyha ownek anedha.  Ha dre dermyn oll i a vlas goes traow byw, yn unn hwansa anodho hag yn unn gasa anodho.  Skiansow erell eus, keffrys ha gweles ha klywes.  Ni a yll omglywes aga lok - a droblas orth agan kolonn, kettoeth ha ni dhe vos omma, ha kyns ni dh'aga gweles; i a omglyw agan lok ni yn tynna.  Ynwedh,' a geworras ev, ha'y lev a iselhas dhe hwystra, 'an Bysow a's tenn.'

'A nyns eus fordh dhiank ytho?' yn-medh Frodo, yn unn vires a-dro yn amovys.  'Mar kwayav y fydhav gwelys ha helghys!  Mar kwithav, y fydhav aga thenna dhymmo!'

 Hirgarr a worras leuv war y skoedh.  'Yma govenek hwath,' a leveris ev.  'Nyns os ta digoweth.  Gwelyn ni an pren ma, hag yw sevys parys rag tan, avel sin.  Nyns eus marnas boghes goskes po defens omma, mes an tan a yll bos usys avel an dhew.  Sawron a yll devnydhya tan rag y fordhow drog, y'n keth fordh ha traow oll, mes ny'n kar an Varghogyon ma, hag yma own dhedha a'n dus a'n devnydh.  Tan yw agan koweth y'n gwylvos.'

'Martesen,' a hanasas Sam.  'Ynwedh dhe'm brys vy, yth yw an gwella fordh dhe leverel "Ottani" marnas garma.'


Yn kornell an kommynn hag o an isella ha goskeusekka i a enowis tan, ha darbari boes.  Skeusow  gorthugher a dhallathas dos hag an ayr a dheuth ha bos yeyn.  A-dhesempis, i a omglywis nown bras, drefenn na wrussons i dybri a-dhia hansel; mes ny vedhsons i gul moy es soper skav.  An tiryow a-rag o gwag marnas ydhyn ha bestes, tylleryow eskarek kilfiys gans aghow oll an bys.

Pellgerdhoryon a dremenas treweythyow dres an breow, mes boghes aga niver ha ny wrens i hedhi pell.  Gwandrysi erell o treweythus, ha drog aga eghenn: trolow a wandra war-nans a-dhiworth nansow kledh an  Niwlvenydhyow.  War'n Fordh yn unnik y hyllys kavoes tremenysi, korryon lieskweyttha, ow fistena war-rag gans aga negys aga honan, gans neb lies geryow ha heb gweres vyth rag estrenyon.

'Ny allav vy tybi fatell yllyn ni ystynna agan boes,' a leveris Frodo.  'Ni re beu war lowr dre'n dydhyow eus passys, ha nyns yw gwledh an soper ma; mes ni re dhevnydhyas moy es dell o res, mars eus diw seythun gesys hwath, ha martesen moy.'

'Yma boes y'n gwylvos,' yn-medh Hirgarr; mor, gwreydh hag erbys; hag yma neb sleghneth dhymm avel helghor mars yw res.  Nyns yw res dhis perthi own a dhivoetter kyns gwav.  Mes kuntell ha kachya boes yw ober hir ha skwithus, ha res yw dhyn hast, ytho, tynnhewgh agas grogys ha tybi gans govenek a voesow chi Elrond!'

An yeynder a ynkressyas hag an tewlder ow tos.  Pan lagattsons i diworth amal an kommynn, ny allsons i gweles travyth saw tir loes ow tisomdhiskwedhes yn skon yn skeusow.  An ebrenn a-ugh re glerhas arta hag yth esa hi ow lenwel yn lent gans ster ow tewynnya.  Frodo ha'y geskowetha a ronnas a-dro dhe'n tan, maylys gans pub dillasenn ha pallenn esa dhedha, mes Hirgarr o lowen lowr gans mantell yn-unnik, hag ev a esedhas nebes a-les, ow tena orth y bib yn unn tybi.

 Hag an nos ow tewlhe ha golow an tan a splannas ev a dhallathas leverel orta hwedhlow rag gwitha aga brys rag own.  Ev a wodhya istoriow pals ha henhwedhlow a oesow pell, hwedhlow a Elfow ha Gwer hag gweythresow ha da ha drog an Hendydhyow.  I a omwovynnas pes bloedh o ev, ha fatell dys'sa ev oll a'n godhvos ma.

'Lever orthyn a-dro dhe Gil Galad,' a leveris Merry a-dhesempis, pan hedhas ev dhe benn hwedhel a'n myghternethow Elf.  'A wodhes'ta moy a'n drolla koth a gowsys anodho?'

'Gwrav, dhe wir,' a worthybis Hirgarr.  'Hag yndella Frodo, drefenn ni dhe vos omvyskys yn nes ganso.'  Merri ha Pypyn a viras orth Frodo, neb esa ow lagatta y'n tan.

'Ny wonn vy saw an myns byghan a leveris Gandalf orthiv,' yn-medh Frodo yn lent.  'Gil Galad o an diwettha myghtern meur Elf yn Norvys Kres.  Gil Galad yw Stergann y'ga yeth.  Gans Elendil, an koweth-Elf, ev eth dhe dir -'

'Na!' a leveris Hirgarr yn unn woderri.  'Ny delledh bos leverys an hwedhel na lemmyn dhe'm brys vy, ha gwesyon an Eskar nes.  Mar hedhyn ni agan amkan yn chi Elrond, y hyllowgh hwi y glywes ena, leverys yn leun.'

'Ytho, lever orthyn neb hwedhel arall a'n dydhyow koth,' a bysis Sam; 'hwedhel 'dro dhe'n Elfow kyns an oes disliwya.  Yma hwans bras dhymm klywes moy 'dro dhe Elfow; yma'n tewlder ow kwaska pur nes oll a-dro dell hevel.'

'Y fydhav leverel orthewgh hwedhel Tinuviel,' yn-medh Hirgarr, 'yn ferr - rag bos hwedhel hir nag yw godhvedhys y dhiwedhyans,  ha nyns eus denvyth lemmyn, marnas Elrond, a borth kov anodho yn ewn y'n fordh mayth o leverys a-henys.  Hwedhel teg yw, kynth yw trist, haval orth hwedhlow oll Norvys Kres, mes y trehaffo hwath agas kolonn.'  Ev o taw dre bols, hag ena ev a dhallathas, ny gewsis ev saw keurgana yn kosel.


An gwels o glas ha hir an del

 ha keger hir hy bonniow

Ha down y'n lannergh, splann a wel

yn skeus an ster a dhewynnyas  

Tinuviel a dhons a-dro

gans ilow hwib o mes a wel

Hag yn hy gols stergann, golow

a splannas kann yn hy gwiskas


Y teuth Beren a'n menydhyow

ha gwandra, kellys, yn-dann del

Ha ryb dowr Elfek, fros yn tro

'kerdhis, y honan, yn ahwer

Y firas ev d'worth mysk a'n del

ha gweles owr an bleujennow

Dh'y mantell deg ha hy breghel

gols; skeus ow holya war hy lergh


Dewdroes skwith yaghhes, gorhanas

rag gwandra prest a-dreus breow

War-rag skav, krev a fistenas

 ha synsi loergann skapyek, yn

Trevelvek, husys hy hoesow

y skapyas dewdroes a dhonsyas

Ha'y asa ynyal y hynsyow

y'n koeswik daw, goslowes tynn


 


'klywis ev son nija menowgh

a dhewdroes, skav 'vel del syghys

Po tevys yn-dann dor; ilow,

 yn kewyow kudhys senys gwann

An boniow keger oll; gwedhrys

 tamm ha tamm, isel an sonyow

Ow hwystra, del fow-wydh koedhys

y'n wydhek wav, dhe'n dor war-nans


Y kwandras, hwilas, war hy lergh

 dres tir a dhel yn leurlenn down

Dre loer arghansek, stergann kler

yn ebrenn rewek, oer, efan

Hy mantel splann yn kann an loer

ha hi ow tonsya yn-dann ster

War varr a-bell, 'dro dh'y dewdroes

an niwl arghansek; kudhlenn splann


Dres gwav, arta, y hwrug hi dos

 ha kana, rydhhe gwenton fresk

A'n ahwesydh ha glaw a goedh

ow frosa, dowr a ven a deudh

Y hwrug gweles bleujyow elfek

yaghhes nowydh 'dro dh'y dewdroes

Ha rybdhi donsya y hireth

war wels medhel, kolonn dhigeudh


Y fias hi mes skav o ev

Tinuviel! Tinuviel!

Hy hanow Elfek gelwys krev

Y hwrug hi hedhi, goslowes

Pols berr a sevis, stag hudel

Beren a dheuth, nerthek y lev

A goedhas war Tinuviel

ow splanna bleudh yn y dhiwvregh


Y firas ev yn dewlagas

hag yn hy gols tewlder skeusow

Ha gweles ster a dhewynnyas

avel yn ebrenn nos a-bell

Tinuviel, teg mysk Elfow

morenn anvarwel fur hy fas

A worras gols skeusek, a-dro

dhodho, ha diwvregh arghansel


Hir aga feus war hynsyow pell

menydhyow, yeyn dh'aga dewdroes

Dres helyow horn, darasow fell

 koes heb bora, skeusow dison

Yntredha, Moryow Ranna loes  

warbarth hwath yn kerensa lel

I eth, yn hirneth, pell y'n koes

 ow kana, lowen, heb duwon

                                  

Hirgarr a hanasas ha hedhi kyns kewsel arta.  'Honn yw kan,' a leveris ev, 'gwrys dre furv yw henwys ann-thennath yn mysk an Elfow, mes kales yw dh'y threylya y'gan Kows Kemmyn, ha nyns yw henna marnas dasson garow anedhi.  Hi a wra hwedhla a'n metyans Beren mab Barahir gans Luthien Tinuviel.  Beren o gour marwel, mes Luthien o myrgh Thingol, myghtern Elfow war'n Norvys Kres pan o yowynk an norvys; ha hi o an tekka moren hwath yn mysk fleghes an norvys ma.  Haval orth ster a-ugh niwlow an Tiryow Gogledh o hy thekter ha golow ow splanna dh'y fas.  Y'n dydhyow na an Eskar Meur, mayth o Sauron a Vordor avel gwas dhodho, a drigas yn Angband y'n Gogledh, hag Elfow a'n West a dhehwelas dhe Norvys Kres ha gul bresel er y bynn rag daskavoes an Silmarils a wrug ev ladra; ha tasow Den a weresas orth an Elfow.  Mes an eskar o budhogel ha Barahir a veu ledhys, ha Beren a dhiankas dres peryll meur ha dos dres an Menydhyow a Vrowagh hag entra yn myghternedh kudhys Thingol y'n goeswik henwys Neldoreth. Ena, ev a welas Luthien ow kana hag ow tonsya yn lannergh ryb an avon husys Esgalduin; hag ev a's henwis Tinuviel, honn yw Eos y'n henyeth.  Tristyns pals a dheuth warnedha a-wosa, ha diberthys ens i dre dermyn pell.  Tinuviel a sawyas Beren diworth dorvagh Sawron, ha warbarth i a fethas peryllow meur ha tewlel dhe'n dor an Eskar Meur y honan a-dhiworth y dron, ha kemmeres diworth y gurun a horn unn a'n tri Sylmaryl,  an splanna tegenn, rag bos argovro Luthien dhe Thyngol, hy thas.  Mes hwath, wor'tiwedh, Beren a veu ledhys gans an Bleydh a dheuth a-dhiworth yetborth Angband, hag ev a verwis orth dhiwvregh Tinuviel.  Mes hi a dhewisas marwoleth, rag merwel diworth an norvys, rag may sywi hi war y lergh; ha kenys yw i dhe vetya warbarth arta dres an Moryow Diberth, ha kerdhes, byw arta, y'n koesow glas dre dermyn berr kyns i dhe dremena, nans yw hirneth, dres finwethow an norvys ma.  Hag yndella, Luthien Tinuviel, hy honan yn mysk Elfow re verwis dhe-wir ha gasa an norvys, ha kellys yw hi, an huni an moyha meurgerys dhedha.  Mes a-dhiworti hi, linyeth an hen arlydhi-elf a dhevedhya yn mysk Denses.  Yma ow pywa hwath nebes mayth o Luthien aga henvamm, ha leverys yw na vyth fyllel nevra hy linenn.  Elrond a Bansaven yw onan a'n neshevin na.  A-dhiworth Beren ha Luthien a veu genys Dior, er Thyngol ha diworto ev Elwyng Wynn a veu demmedhys gans Earendil, hag ev a woelyas y worhel yn-mes niwlow an norvys yn moryow nev gans Sylmaryl orth y dal. Ha diworth Earendil a dheuth myghternedh Numenor hag yw Westerness.'

Ha Hirgarr dhe gewsel, i a viras orth y fas koynt ter, enowys yn tisliw gans isgolow rudh an tan a bren.  Y dhewlagas a splannas hag y lev o kevoethek ha down.  A-ughto yth esa ebrenn dhu sterennek.  A-dhesempis golow disliw a omdhiskwedhas dres barr Penngewer a-dhelerghto.  Yth esa an loer owth ynkressya ow trehevel yn lent a-ugh an vre a worskeusis orta, ha'n ster a-ugh penn an vre a dhisliwyas.

An hwedhel a worfennas.  An hobbitow a wayas hag omystynna.  'Mirewgh!' a leveris Merri.  'Yma'n loer ow sevel: yma'n eur ow tos ha bos diwedhes dhe'm brys vy.'

An re erell a viras war-vann.  Hag i ow kul yndella, i a welas neppyth byghan dhe benn an vre, neppyth tewl erbynn isgolow an loerdrevel.  Nyns o saw men bras martesen, po karrek ystynnys, diskwedhys yn kler gans an golow disliw.

Sam ha Merri a sevis ha kerdhes dhe-ves a'n tan.  Frodo ha Pypyn a besyas esedha yn taw.  Yth esa Hirgarr ow mires yn tynn orth an loergann orth an vre.  Dell hevel, puptra o kosel ha stag, mes Frodo a omglywas bos euth yeyn ow korskeusi war y golonn, wosa Hirgarr dhe hedhi kewsel.  Ev a omvaylyas nessa dhe'n tan.  Dhe'n pols na, Sam a dheuth yn unn poenya diworth amal an kommynn.

'Ny wonn an skila,' yn-medh ev, 'mes a-dhesempis yth omglywis vy own.  Ny wrav vy bedha mos 'mes an kommynn ma awos rychys bras; my a omglywas bos neppyth ow kreupya yn-bann an leder.'

'A wruss'ta gweles neppyth?' a wovynnas Frodo ow sevel yn unn lamma.

'Na, syrr.  Ny wrug vy gweles travyth, mes ny wrug vy hedhi rag mires.'

'Y hwelis evy neppyth,' a leveris Merri; 'po, my a dybis yndella - war-tu ha'n west may ma'n loergann ow koedha war an gwastir dres skeus an breow.  My a dybis bos po diw po teyr furv dhu.  Dell hevelis, yth esons i ow kwaya war-tu ha ni.'

'Gwithewgh nes dhe'n tan, ha gorrewgh war-ves agas tal!' a grias Hirgarr.  'Synsewgh parys y'gas dorn nebes an gwelynni hirra!'

Dre bols dianall i a esedhas ena, hewoel ha taw, war-tu ha'n tan aga heyn, puphuni anedha ow lagatta y'n skeusow a's kylghyas.  Travyth a hwarva.  Nyns esa na son na wayans y'n nos.  Frodo a wayas, yn unn omglywes bos res dhodho terri an taw: yth esa hwans dhodho garma yn ughel.

'Bydh kosel' a hwystras Hirgarr.  'Pyth yw henna?' a hanasas Pypyn y'n keth prys.

Dres amal an kommynn byghan, dhe'n tu war-nans, i a omglywas, yn le gweles, skeus dhe sevel, po unn skeus po moy es onan.  I a lagattas yn tynn, hag an skeusow a devis dell hevelis.  Nyns esa dout vyth kyns pell: yth esa po tri po peswar denfurv hir du ow sevel war an leder, ow mires war-nans orta.  Mar dhu ens i may hwrussons i golok avel tell du y'n goskes down a-dryv dhedha.  Frodo a dybis ev dhe glywes si kosel avel anall wenonek hag ev a omglywas goyeynder a wanas orto.  Ena, an furvow a dheuth war-rag yn lent.

Euth a dheuth war Byppyn ha Merri, hag i a dewlis aga fas dhe'n dor.  Sam a omdennas ryb Frodo.  Skant nyns o Frodo le dyegrys ages y gowetha; yth esa ev ow krena haval ev dhe vos oer, mes y vrowagh a veu kudhys gans godhynyans tromm dhe worra an Bysow dh'y vys.  An ewl a wul henna a synsis orto, ha ny allas ev tybi a-dro dhe dravyth arall.  Ny wrug ev ankevi an krug, na messach Gandalf; mes, dell hevel, yth esa neppyth ow herdhya orto dhe skonya gwarnyansow oll, hag yth esa yeunes ganso dhe hepkorr.  Nyns o dre wovenek a dhiank, po gul neppyth arall, po da po drog: yth esa omglywes sempel dhodho ev dhe gavoes an Bysow ha'y worra dh'y vys.  Ny allas ev kewsel.  Ev a wodhva bos Sam ow mires orto, haval ev dhe wodhvos bos y vester yn-dann neb ahwer meur, mes ny allas ev treylya war-tu hag ev.  Ev a dhegeas y dhewlagas ha gwynnel dre bols; mes defens a dheuth ha bos anberthadow, ha wor'tiwedh ev a dennas yn-mes an chayn yn lent ha herdhya an Bysow dhe vys-rag y dhorn a-gledh.

Distowgh, ha puptra erell y'n keth studh ha kyns, tewl ha disliw, an furvow a dheuth ha bos euthek kler,  Ev a allas gweles a-ji dh'aga hudhlennow du.  Yth esa pymp denfurv hir: yth esa diw anedha ow sevel orth amal an kommynn, ha tri anedha ow mos yn-rag.  Yn aga fas gwynn yth esa dewlagas heb mersi ha tynn, ow leski; yn-dann aga huk yth esa goen hir loes; war aga gols loes yth esa basnett arghans; y'ga dorn eskornek yth esa kledha a dhur.  Aga dewlagas a goedhas warnodho ha'y wana hag i dhe fistena war-tu hag ev.  Yn tesper, ev a dennas y gledha y honan, ha dell hevelis dhodho ev a dersplannas gans golow rudh, avel yttew.  Diw dhenfurv a hedhis.  An tressa o hirra es an re erell: hir ha splann y wols ha dh'y vasnet yth esa kurun.  Yn unn dhorn ev a synsas kledha hir, hag y'n dorn arall yth esa kollell; hag an gollell ha'n dorn a's synsas a issplannas gans golow disliw.  Ev a lammas war-rag ha fyski orth Frodo.

Dhe'n pols na Frodo a dewlis y fas war-rag dhe'n dor, hag ev a glywas y lev y honan ow kria yn ughel: O Elbereth!  Gilthoniel!   Dhe'n keth pols ev a weskis orth dewdroes y eskar.  Kri gluw a sonas y'n nos; hag ev a omglywas payn haval orth sethik a rew gwenonek ow pechya orth y skoedh a-gledh.  Hag ev dhe glamdera ev a welas, avel dre niwl ow korhwytha, goweles a Hirgarr ow lamma diworth an tewlder gans yttew ow flammya yn pub dorn.  Frodo a asas y gledha dhe goedha dhe'n dor ha, der y dhiwettha nerth, tenna an Bysow diworth y vys ha synsi y dhorn a dheghow yn tynn yn y gyrghynn.                                                         

                    



12. Fo dhe'n Rys


Pan dhasomarwodhva Frodo, yth esa ev ow synsi yn tynn orth an Bysow hwath.  Yth esa ev ow korwedha ryb an tan o bernys yn ughel hag ow leski yn splann.  Yth esa y dri howeth ow plegya dresto.

'Pandr'a hwarva? Ple'ma'n myghtern disliw?' a wovynnas ev yn kwyls.

Wosa y glywes ow kewsel, re ughlowenek ens i dre bols dhe worthybi; ha ny wrussons i konvedhes y wovynn.  Wosa termyn berr ev a gonvedhas dre Sam na welsens i travyth saw furvow skeusek ankler ow tos war hag i.  Distowgh, ha gans euth bras, Sam a gonvedhas y vester dhe dhisomdhiskwedhes; ha dhe'n pols na skeus du a fistenas dresto, hag ev a goedhas.  Ev a glywas lev Frodo mes dell hevel ev a dheuth a-dhiworth pellder meur, po diworth yn-dann an dor, ow kria geryow koynt.  Ny welsons i travyth moy, bys yn i dhe dhiskudha korf Frodo, ow korwedha avel marow, y fas war-nans war an gwels ha'y gledha yn-danno.  Hirgarr a erghis orta dh'y dhrehevel ha'y worra nes dhe'n tan, hag ena ev a dhisomdhiskwedhas.  Henn o nans o pol'ta.

 Apert o Sam dhe dhalleth doutya orth Hirgarr arta; mes hag i ow kewsel ev a wrug dehweles, ev a omdhiskwedhas tromm diworth an skeusow.  I o amovys, ha Sam a dennas y gledha ha sevel dres Frodo; mes Hirgarr eth skon war benn-glin rybdho.

'Nyns ov vy marghek-du, Sam,' a leveris ev yn fedhel, 'nag ov vy y'ga holmedh.  My re beu owth assaya diskudha neppyth a-dro dh'aga gwayansow; mes ny wrug vy kavoes travyth.  Nyns yw kler dhymm prag y hwrussons i mos heb omsettya arta.  Mes nyns eus omglywans anedha yn le vyth a-dro.'

Pan glywas ev derivas Frodo, ev a dheuth ha bos leun a vern, ha shakya y benn ha hanasa.  Ena ev a erghis orth Pyppyn ha Merri dhe boetha kemmys a dhowr hag y hyllens i y'ga halter vyghan, ha badhya an goli ganso.  'Gwithewgh da an tan, ha gwithewgh toemm Frodo!' yn-medh ev.  Ena ev a sevis ha kerdhes dhe-ves, ha gelwel Sam war y lergh.  'My a dyb my dhe gonvedhes traow nebes gwell es kyns lemmyn,' a leveris ev, kosel y lev.  Dell hevel, nyns esa moy es pymp eskar.  Ny wonn prag nag esons i oll omma: mes my a dyb nag esa gwaytyans a dhefens dhedha.  I re gildennas rag an termyn.  Mes nyns yns i pell, dhe'm brys vy.  I a vydh dos arta yn nos arall, mar ny yllyn ni diank.  Yth esons i ow kortos drefenn i dhe dybi aga amkan dhe vos ogas dhe gowlwrys, ha ny yll fia an Bysow saw pellder berr.  My a dyb, Sam, i dhe grysi bos goli marwel dhe'th vester, goli a vydh y fetha yn-dann aga brys.  Godhvydhyn!'

Sam a dagas dre dhagrow.  'Na wra desper!' a leveris Hirgarr.  'Res yw dhis trestya ynnov lemmyn.  Dha Frodo yw gwrys a dhafar kreffa es dell dismygis vy, kynth isprofya Gandalf bos prevys yndella.  Nyns yw ev ledhys, ha my a dyb ev dhe settya erbynn nerth tebel an goli termyn pella es dell wayt y eskerens.  Y hwrav vy oll a allav dh'y weres ha yaghhe.  Gwith orto yn ta ha my dhe-ves!'  Ev a fistenas dhe-ves ha disomdhiskwedhes arta y'n tewlder.


 Frodo a wogoskas, kynth esa payn y woli ow tevi yn lent, hag yth esa goyeynder marwel ow lesa diworth y skoedh dh'y vregh ha tu y gorf.  Y gowetha a withas warnodho, ow toemmhe orto, hag ow padhya y woli.  An nos a dremenas yn lent hag yn skwithus.  Yth esa bora ow tevi y'n ebrenn, hag yth esa an kommynn ow lenwel gans golow loes, pan dhehwelas Hirgarr wor'tiwedh.

'Mirewgh!' a grias ev; hag yn unn warrgromma ev a dhrehevis diworth an dor huk dhu re worwedhsa ena kudhys gans an tewlder.  Troes-hys a-ugh an gwremm a-woeles yth esa lash.  'Hemm yw lash kledha Frodo,' yn-medh ev.  'An unn pystik hepken a wrug ev dh'y eskar, soweth; drefenn bos ankisys, mes lownyow oll a bech orth an Myghtern euthek na a wra merwel.  Marwella dhodho ev o hanow Elbereth.'

'Ha marwella dhe Frodo o homma!'  Ev a wargrommas arta ha drehevel kollell hir moen.  Yth esa golow yeyn dhedhi.  Pan y's drehevas Hirgarr, i a welas bos bolghik ogas dhe benn hy hollell ha an bleyn o terrys dhe-ves.  Mes hag ev dh'y sevel y'n golow ow tevi, i a lagattas gans marth, drefenn an lown dhe deudhi dell hevel, ha disomdhiskwedhes avel mog y'n ayr, ha nyns esa travyth saw unnsel an dornla yn dorn Hirgarr.  'Agh tru!' a grias ev.  'Yth o an gollell vollethek ma a wrug an goli.  Yma boghes a dus lemmyn gans an sleghneth yaghhe rag gorthybi erbynn arvow tebel a'n par ma.  Mes y fydhav gul an pyth a allav.'

Ev a esedhas, kemmeres dornla an dagyer ha'y gorra a-dreus y dhewlin, hag ev a ganas dresti kan lent der taves koynt.  Ena, wosa y worra a-denewenn, ev a dreylyas war-tu ha Frodo ha dre lev medhel kewsel geryow na allas klywes an re erell.  A-dhiworth an saghik dh'y rogys ev a dennas delyow hir plans.

'An delyow ma,' a leveris ev, 'my re gerdhis pell rag aga havoes; rag na wra tevi an plans ma y'n breow digloes; saw y'n pryskys nebes soth a'n Fordh.  My a'n gavas y'n tewlder dre ethenn y dhel.'  Ev a vrywis delenn ynter y vysies, ha hi a wrug ethenn hweg ha mosek.  'Feusik yw my dhe alloes y gavoes, awos bos plans yaghus a dhros Tus an West dhe Norvys Kres.  Athelas a wrussons i y henwel, ha lemmyn ev a dev yn skant ha nes dhe dylleryow may hwrussons i po triga po kampya hepken; ha nyns yw godhvedhys y'n North, marnas gans nebes a wander y'n Gwylvos.  Yma vertus meur dhodho, mes erbynn goli haval dhe henna y nerthow-yaghhe a vo munys.'

Ev a dewlis an del yn dowr ow pryjyon ha badhya orth skoedh Frodo.  Blas an ethenn o diskwithus, hag an re a veu anpystigys a omglywis bos koselhes ha klerhes aga brys.  Ynwedh, yth esa neb nerth dhe'n losow erbynn an goli, drefenn Frodo dhe omglywes bos lehes an payn hag ynwedh an yeynder-rewek dhe'n tu y gorf; mes ny wrug dehweles omglywans dh'y vregh, ha ny allas ev po sevel po devnydhya y dhorn.  Yth esa edrek a-has dhodho a'y follneth, hag ev a omgeredhis a wannder a vodh; drefenn ev dhe gonvedhes lemmyn nag esa y dhesir y honan dhe worra an Bysow dh'y vys, mes yth esa ev owth obaya hwans owth erghi y eskerens.  Ev a omwovynnas mar pesya ev bos mans dre y vywnans oll, ha fatell wrens i pesya aga vyaj alena rag.  Ev a omglywas re wann dhe sevel.

 Yth esa an re erell ow tadhla an keth govynn yn poran.  Yn skon i a erviras dhe asa Penngewer seulvegyns.  'My a dyb lemmyn,' yn-medh Hirgarr, 'an eskar dhe vires orth an tyller ma dre nebes dydhyow.  Mar teuth Gandalf omma, ev a via ynniys dhe varghogeth dhe-ves, ha ny vydh ev dehweles.  Yn neb kas, y fydhyn ni peryllys yn feur omma nosweyth, wosa omsettyans nyhewer, ha skant ny yllyn ni omvetya gans peryll brassa yn py le pynag a yllyn.'

Kettell dheuth golow gwir an jydh, i a dhybris yn unn fyski ha fardella.  Analladow o Frodo dhe gerdhes, ytho i a gevrannas bassa rann aga fardellow ynter an peswar anedha, ha gorra Frodo war an hoba.  Dre'n dydhyow o passys an enyval truan re wellhas yn farthus; seulabrys dell hevel ev o tewwa ha kreffa, hag ev a dhallathas diskwedhes hegaredh rag y vestrysi nowydh, rag Sam yn arbennik.  Apert o dyghtyans Byll Ferni dhe vos pur gales mars o an vyaj y'n gwylvos gwell dres eghenn es y vywnans kyns.

I a dhallathas war-tu ha'n soth.  Res via treusi an Fordh, mes honn o an skaffa fordh dhe dir gwydhyella.  Ha res o dhedha keunys; drefenn Hirgarr dhe leverel bos res gwitha toemm Frodo, nosweyth yn arbennik, ha tan a via nebes difresyans rag oll anedha.  Ynwedh, yth esa war y dowlenn dhe verrhe aga fordh dre dhigamma diworth kogrenn vras arall an Fordh: war-tu ha'n est dres Penngewer hi a janjyas hy hyns ha gul pleg ledan war-tu ha'n north.  


I eth yn lent ha gans rach a-dro ledrow soth-west an vre ha, wosa pols berr, dos dhe amal an Fordh.  Nyns esa menek vyth a'n Varghogyon.  Mes hag i ow fistena dresti i a glywas pell dhe-ves dew gri: lev yeyn ow kelwel ha lev yeyn ow korthybi.  Yn unn grena i a lammas war-rag, ha gul hyns war-tu ha'n kaswydh a-rag.  An tir a-dheragdha a dhiyskynnas war-tu ha'n soth, mes gwyls o ha heb hyns:  bosow ha gwydh istevys a devis yn bonniow tew ha spasow ledan ha difeyth y'ga mysk.  An gwels o skant, garow ha loes; ha del an kaswydh o disliw ha yth esens i ow koedha.  Tir heb cher o ha'ga vyaj o lent ha digennerthys.  I a gewsas saw boghes hag i dhe droesya.  Kolonn Frodo o grevys hag ev dhe vires orta, ow kerdhes rybdho ha'ga fasow war-tu ha'n dor ha kromm aga heyn yn-dann aga bern.  Hirgarr ynwedh a hevelis bos skwith ha moredhek.

Kyns bos gorfennys kerdh an kynsa dydh payn Frodo a dhallethas meurhe arta, mes ny wrug ev kewsel yn y gever dre dermyn hir.  Peswar dydh a dremenas heb chanj bras po a'n dor po a'n tirwel, saw Penngewer dhe sedhi yn lent a-dryv dhedha, hag a-ragdha an menydhyow a-bell a omdhiskwedha nebes nessa.  A-dhia an kynsa kri na ny glewsens i na gweles sin vyth an eskar dhe verkya hyns aga fo po aga holya.  Yth esa euth dhedha a'n euryow tewl, hag i a wre goelyas dew ha dew dre'n nos, pup-prys gans gwaytyans gweles furvow du ow skolkya y'n nos loes, enowys disliw gans an loer islennys dre gommol, mes ny welens i travyth, ha ny glywens i son vyth marnas hanasans del ha gwels gwedhrys.   Ny wrens i omglywes unnweyth an klywes a dhrogedh a wrug omsettya er aga fynn y'n kommynn.  Ny wrens i bedha perthi govenek an Varghogyon Dhu dhe gelli aga ol arta.  Martesen, yth esens i ow kortos rag gul kontrewaytyans yn tyller kul.  

Dhe benn an pympes dydh an dor a dhallathas dastrehevel yn lent yn-mes a'n nans ledan ha bas may hwrussens i diyskynna ynno.  Hirgarr a dreylyas aga hyns war-tu ha'n north-est arta lemmyn hag y'n hweghves dydh i a dhrehedhas barr leder hir, ha gweles pell war-rag breow gwydhek gyllys yn gronn warbarth.  A-barth-woeles dhedha i a allas gweles an Fordh ow mos yn unn kamma a-dro dhe ven an breow; hag a-dhyghow dhedha avon loes a splannas yn tisliw yn-dann an howlsplann terlesus.  Y'n pellder i a wowelas avon arall hwath yn nans meynek hanter kudhys dre niwl.

'Soweth, res yw dhyn dehweles dhe'n Fordh omma dre bols.' a leveris Hirgarr.  Ni re dheuth lemmyn dhe'n  Wynnloesdhowr yw henwys Mitheithel gans Elfow.  Hi a ver a-dhiworth Goengewri , an ugheldiryow-kowrvoekka  a-gledhbarth a Bansaven, hag omjunya gans an Ugheldhowr pella y'n Soth.  Nebes tus a's henwel an Loesliv  wosa henna.  Avon meur yw kyns dos dhe'n Mor.  Nyns eus fordh vyth dh'y treusi wosa hy fentenyow yn Goengewri marnas an Diwettha Pons may treus an Fordh warnodho.'  

'Pyth yw an avon arall na a yllyn ni gweles pell dhe-ves eno?' a wovynnas Merri.

'Honn yw Ugheldhowr, Bruinen Pansaven,' a worthybis Hirgarr.  'An Fordh yw keslinennsek gans emlow an breow dre lies mildir    a-dhiworth an Pons dhe Rys Bruinen.  Mes ny wrug vy tybi hwath a-dro dhe'n fordh may hwren ni treusi an dowr na.  Unn avon hag onan!  Y fydh chons da ragon dhe-wir mar ny welyn an Diwettha Pons dhe vos synsys er agan pynn.  

Y'n nessa dydh, a-varr y'n myttin, i a dhiyskynnas arta dhe amal an Fordh.  Sam ha Hirgarr eth war-rag, mes ny dhismygsons i lergh a dremenyas po marghek vyth.  Omma yn-dann skeus an breow hi a wrussa glaw.  Breus Hirgarr o an glaw dhe goedha nans o dew jydh, ha golghi dhe-ves olow troes oll.  Ny dreussa marghek vyth a-dhia ena, dh'y vreus ev.

I a fistenas war-rag toeth men, ha wosa po mildir po dew i a welas an diwettha pons a-ragon, a-woeles leder verr serth.  Yth esa euth dhedha a weles denfurvow du ow kortos ena, mes ny welsons i travyth.  Hirgarr a wrug dhedha omgudha yn prysk a-denewenn dhe'n Fordh, hag ev dhe vones war-rag rag hwithra.

Kyns pell ev a dhehwelas yn unn fistena.  'Ny allav vy gweles lergh vyth a'n eskar,' yn-medh ev, 'ha my a omwovynn yn feur a-dro dhe styr a henna.  Mes my re gavas neppyth pur goynt.'

Ev a ystynnas y dhorn, ha diskwedhes unn jowel gwynnlas.  'My a'n gavas yn leys yn mysk an Pons,' a leveris ev.  'Beryl yw,  men-elf.  Ny wonn mar pia ev gorrys ena,  po koedha dre jons; mes ev a dhre govenek dhymm.  Y fydhav y dhegemmeres yn tokyn bos salow ni dhe dreusi war an Pons; mes dres henna ny vedhav vy gwitha war'n Fordh heb tokyn klerra.'  


I a besyas war-rag arta distowgh.  I a dreusis war an Pons yn salow, ny glywsons i son vyth marnas an dowr ow hwythfi erbynn y deyr warak veur.  Wosa mildir an Fordh a dremenas dres kownans kul a wrug hyns war-tu ha'n north dre'n tiryow serth a-gledh dhe'n Fordh.  Omma Hirgarr a dreylyas aga hyns a-denewen, ha kyns pell i o kellys yn tir tewl a wydh du, ow stumma aga hyns yn mysk ben breow talgamm.

Pes da o an hobbytow dhe asa an tiryow anlowenek ha'n Fordh peryllus a-dhelerghta; mes y hevelis dhedha bos godrosek hag angowethek an tir nowydh ma.  Hag i ow mos war-rag an breow a-dro dhedha a dhrehevi tamm ha tamm.  Yn tylleryow treweythus, war bennow ha drummow i a woweli hen fosow a ven, ha magoryow a dour: yth esa golok godrosek dhedha.  Frodo, nag esa ow kerdhes, a'n jevo chons dhe lagatta war-rag ha tybi.  Ev a borthas kov a dherivas Bylbo a-dro dh'y vyaj ha'n touryow godrosek a-gledhbarth a'n Fordh, y'n tir nes dhe goes an gowrvoekaow, an le may hwarvia y gynsa aneth gwir.  Frodo a dhismygi i dhe vos y'n keth ranndir lemmyn, hag omwovynn mar tremennons i dre jons nes dhe'n keth tyller.

'Piw a drig y'n tir ma?' a wovynnas ev.  'Ha piw a wrug an touryow na?  Yw henna tir kowrvoekkaow?

 'Nag yw!' a leveris Hirgarr.  'Ny dhrehev kowrvoekkaow.  Ny drig nagonan y'n tir ma. Tus a driga omma, nans yw oesow; mes nyns eus nagonan gesys lemmyn.  I a dheuth ha bos pobel debel, dell dheriv henhwedhlow, drefenn i dhe goedha yn-dann skeus Angmar.  Mes oll anedha a veu distruys y'n bresel a worfennas Myghterneth an North.  Mes henn o nans yw mar bell lemmyn an breow dh'aga ankovhe, kynth eus skeus hwath war an tir ma.'

'Ple hwruss'ta dyski henhwedhlow a'n par na, mars yw gwag hag ankovek oll an tir?' a worthybis Peregryn.  'Ny lever ydhyn ha bestes hwedhlow a'n par na.'

'Ny ankov heryon Elendil traow oll yw passys,' yn-medh Hirgarr; 'ha lies traow moy es dell allav vy leverel yw kovhes yn Pansaven.'

'A wruss'ta mos dhe Bansaven lieskweyth?' a wovynnas Frodo.

'Gwrug,' a leveris Hirgarr.  'My a drigas ena kyns, ha hwath y tehwelav pan allav.  Ena yma ow holonn; mes nyns yw ow tenkys dhe esedha yn kres,  na hwath yn chi teg Elrond.'


An breow a dhallathas aga heas.  An Fordh a-dhelerghta a withas y hyns war-tu ha'n Avon Bruinen, mes an dhew o kudhys diworth aga gwel lemmyn.  An dremenysi a dheuth yn nans hir; kul, treghys yn town, du ha taw.  Gwydh gans gwreydh koth ha treylys a gregis dres alsyow ha bernya war-dhelergh war ledrow serttha a bin.

An hobbytow a dheuth ha bos pur skwith.  I eth war-rag yn lent, drefenn bos res dhedha kavoes fordh dre dir heb hyns, lettys gans meyn ha gwydh koedhys.  I a wohelas yskynna dre dermyn mar bell dell allsons awos Frodo, ha drefenn bos kales dhe wir dhe gavoes fordh war-vann mes a'n nansow kul.  I re beu dew jydh y'n tir ma pan wrug an gewer dos ha bos glyb.  An gwyns a dhallathas hwytha prest a-dhiworth an West ha diveri dowr an moryow a-bell war penn tu an breow dre law niwlek ha gorlybyek.  Gwlyghys ens i oll kyns nos, hag aga hampyans o anlowenek, drefenn nag allsons i gul tan.  Y'n nessa dydh an breow a dhrehevas ughella ha serttha hwath a-ragdha, ha herdhys ens i dhe dreylya war-tu ha'n north mes a'ga hyns.  Hirgarr a hevelis dos ha bos prederus: ogas dhe dheg dydh diworth Penngewer ens i hag yth esa aga kreunans a sosten ow talleth dos ha bos skant.  An glaw a besyas.

Y'n gorthugher na i wrug aga hampva war estyllenn veynek gans fos a ven a-dryv dhedha, hag ynni fow vas,  namoy es lodellik y'n als.  Frodo o dibowes.  An gewer yeyn ha glyb re wrug moy a bayn es kyns dh'y woli, ha'n payn ha'n omglywans a woyeynder marwel a gemmeras dhe-ves y gosk.  Ev a worwedhas yn unn dreylya ha goslowes yn ownek orth trosow fel an nos: gwyns yn aswaow meyn, dowr ow tevera, son krakk, men lows ow koedha tromm yn unn kryghylli.  Ev a omglywas bos furvow du ow tos rag y vegi; mes pan wrug ev esedha ny welis ev mann saw keyn Hirgarr owth esedha yn unn warrgromma, ow megi orth y bibell, ha goelyas.  Ev a worwedhas arta ha koedha yn hunros anes, may hwrug ev kerdhes war'n gwels yn y lowarth y'n Shayr, mes ev a hevelis bos disliw ha godewl, le kler es an skeusow du hir a sevis yn unn vires dres an ke.


Y'n myttin ev a dhifunas ha gweles an glaw dhe hedhi.  An kommolennow o tew hwath, mes yth esens i ow terri ha skethow a ebrenn las disliw a omdhiskwedhas yntredha.  Yth esa an gwyns ow chanjya arta.  Ny wrussons i dalleth a-varr.  Distowgh wosa aga hansel yeyn hag anblegadow Hirgarr eth dhe-ves y honan, wosa leverel orth an re erell dhe witha yn-dann goskes an als, bys pan tehwello ev.  Y fynnas ev krambla war-vann, mars o galladow, ha mires orth gnas an tir.

Pan dhehwelas ev nyns o kolonnek y dherivas.  'Ni re dheuth re bell war-tu ha'n north,' a leveris ev, 'ha res yw dhyn kavoes fordh dhe dreylya war-tu ha'n soth arta.  Mar pesyn y'gan hyns ni a vydh mos yn-bann yn Goengewri pell a-gledhbarth a Bansaven.  Henn yw tir kowrvoekkaow, ha skant ny'n aswonnav.  Martesen ni a allsa kavoes hyns dredho ha dos dhe Bansaven a-dhiworth an north; mes termyn re hir y fia, drefenn na wonn fordh, ha ny bessa agan boes.  Ytho, res yw dhyn kavoes Rys Bruinen yn neb maner.'  

Dre'n jydh na i a skramblas dres dor meynek.  I a gavas bolgh ynter diw vre a'ga gorras yn nans war-tu ha'n soth-est, honn o an fordh a vynnsons, mes ogas dhe benn an jydh i a welas bos lettys aga fordh arta gans drumm a dir ughel; y vin, du erbynn an ebron, o terrys yn lies poyntys lomm haval orth dens heskenn sogh.  Yth esa dewis dhedha po dehweles po yskynna dresto.

I a erviras assaya y yskynna, mes pur gales o. Kyns pell yth o res Frodo dhe dhiyskynna diworth an hoba ha gwynnel war-rag     a-droes.  Mes lieskweyth hwath i a gelli govenek a dhri aga hoba yn-bann, po, dhe-wir, kavoes hyns ragdha aga honan, bernys dell ens.  Ogas ha gyllys o an golow ha skwithhes dinerth ens i oll pan wrussons i drehedhes an penn wor'tiwedh.  I re grambsa war dhiber kul ynter dew boynt ughella, ha'n tir a goedhas yn serth arta, namoy es pellder berr a-rag.  Frodo a goedhas yn unn dewlel war'n dor, ha gorwedha ena yn unn dhegrena.  Y vregh a-gledh o marow, hag yth esa omglywes dh'y du ha skoedh haval orth bos ewines rewek gorrys warnedha.  An gwydh ha'n meyn a-dro dhodho a hevelis bos skeusek ha disliw.

'Ny yllyn ni mos pella,' yn-medh Merri dhe Hirgarr.  'Dhe'm brys vy henna re beu re rag Frodo.  Yth ov vy prederus yn feur a-dro dhodho.  Pandra yllyn ni gul?  A dybydh i dhe alloes y yaghhe yn Pansaven, mar tyffyn ni ena?

'Godhvedhyn,' a worthybis Hirgarr.  'Nyns eus travyth moy a allav vy gul y'n gwylvos, hag y woli yw an brassa skila bos hwans dhymm herdhya war-rag, mes unnver ov na yllyn ni mos pella haneth.'

'Pyth yw an dra gans ow mester?' a wovynnas Sam, isel y lev, ow mires orth Hirgarr yn unn bysi.  'Y woli o byghan ha deges yw seulabrys.  Ny yllir gweles travyth moy es merk yeyn gwynn dh'y skoedh.'

'Frodo re beu tevys gans arvow an eskar,' a leveris Hirgarr, 'hag yma neb venim po drogedh owth oberi hag yw dres ow sleyghneth dh'y herdhya yn-mes.  Mes, na wra hepkorr govenek, Sam!'


Nos o yeyn war an drumm ughel.  I a enowis tan byghan yn-dann gwreydh kolmek pinenn goth esa ow kregi dres dyppa bas:  dell hevelis, meyn re beu mengleudhyas ena.  I a esedhas gyllys yn gronn warbarth.  An gwyns a hwythas yeyn dre'n bolgh, hag i a glywas pennow an gwydh pella war-nans ow kyni hag ow hanasa.  Frodo a worwedhas hanter yn hunros, ow tybi bos eskelli du ow fistena dresto, hag yth esa ow marghogeth war'n eskelli helghoryon esa orth y hwilas yn kewyow oll an breow.

An myttin a dardhas splann ha teg; an ayr o glan, ha'n golow o disliw ha kler yn ebron golghys dre law.  Aga holonn o kennerthys, mes yth esa hwans dhedha a'n howl rag toemmhe aga eseli yeyn diwedhyn.  Kettoeth ha  golow an jydh, Hirgarr eth gans Merri rag arhwithra an tir a-dhiworth an penn orth tu est an bolgh.  An howl re savsa hag yth esa ev ow splanna  pan wrug ev dehweles gans nowodhow  nebes moy lowenek.  Yth esens i ow mos yn hyns ewn, po a-dro dhodho.  Dre besya war-rag, yn-nans tu pella an drumm, y fia an Menydhyow a-gledh dhedha.  Orth neb pellder war-rag Hirgarr re wowelas an Ugheldhowr arta, hag ev a wodhva bos an Fordh war-tu ha'n Rys pellder berr diworth an avon hag y'n tu nessa dhedha, kyn feu hi kudhys diworth aga gwel.

'Res yw dhyn mos war-tu ha'n Fordh arta.' yn-medh ev.  'Nyns eus govenek dhyn kavoes hyns dre'n breow ma.  Py peryll pynag a vo a-dro dhedhi, an Fordh yw an unnsel hyns dhe'n Rys.

 I a dhallathas arta kettell dyb'sens.  I a dhiyskynnas tu soth an drumm yn lent; mes an hyns o esya es dell waytsens, drefenn bos le serth an leder dhe'n tu ma, ha kyns pell Frodo a allas marghogeth arta.  Yth esa hoba truan Byll Ferni ow tiskwedha roas anwaytys a gavoes hyns, hag a selwel y varghek diworth keniver a jagys hag o galladow.  Spyrys an bagas a ughelhas arta.  Frodo ynwedh a omglywas bos gwell yn goglow an myttin, mes termyn a dermyn niwl a gudha y wel dell hevelis, hag ev a dreusi dorn   a-rag y dhewlagas.

Yth esa Pyppyn nebes a-rag an re erell.  Distowgh ev a dreylyas ha gelwel dhedha. 'Yma hyns omma!' a grias ev.

Pan y'n drehedhsons, i a welas na wrug ev kammgonvedhyans vyth:  yn kler yth esa merk a lergh a yskynnas dre dreylyansow pals diworth a'n koesow a-woeles ha disomdhiskwedhes yn kradhel war benn an vre a-dhelerghta.  Yn nebes tylleryow pur wann o ev ha gordevys, po tegys gans gwydh ha meyn koedhys; mes dell hevelis ev re beu devnydhys yn fenowgh yn neb termyn o passys.  Hyns gwrys dre vreghow krev ha treys poes.  Omma hag ena, gwydh koth re beu po treghys po terrys dhe'n dor, ha kerrek bras re beu po folsys po herdhys a-denewen rag gul fordh.

I a holyas an lergh dre bols, drefenn ev dhe brofya an esya fordh war-nans heb dout vyth, mes i eth war-rag gans rach, ha'ga freder a ynkressyas dell dheuthons i y'n koesow tewl, hag an hyns a dheuth ha bos klerra ha ledanna.  Ev a dheuth a-dhesempis yn-mes a len a sybwydh, mos yn serth yn-nans leder, ha treylya yn tynn a-dro dhe gornell skoedh veynek an vre.  Pan dheuthons i dhe'n gornell i a viras a-dro dhedhi ha gweles an hyns dhe besya war len kompes dhe ven als isel ughlennys gans gwydh.  Orth an fos veynek yth esa daras ow kregi igor yn kamm der medyner veur unnik.

 I a hedhis nessa dhe'n daras.  Yth esa po fow po stevellven a-dryv dhodho, mes nyns esa travyth a allas bos gwelys y'n tewlder a-ji.  Dre herdhya gans aga nerth oll warbarth, Hirgarr, Sam ha Merri a allas igeri an daras nebes ledanna, ha Hirgarr ha Merri eth a-ji.  Ny wrussons i mos pell, rag bos lies askorn koth ow korwedha war an leur ha nyns esa travyth arall a allas bos gwelys nes dhe'n entrans saw nebes sethow meur ha pottow terrys.

'Yn sertan henn yw toll-kowrvoekka, heb dout vyth!' a leveris Pyppyn.  'Dewgh yn-mes, hwi dhew, hag en.  Lemmyn ni a woer an pyth a wrug an hyns ma - y fia tybyans da ni dh'y asa toetta.'

'Nyns yw res. Dhe'm brys vy,' yn-medh Hirgarr, hag ev ow tos yn-mes.  'Yn sur toll-kowrvoekka yw, mes eskesys dre bell yw dell hevel.  Nyns yw res dhyn perthi own.  Mes en war-nans gans rach, ha godhvedhyn.'

An hyns eth war-rag arta a-dhiworth an daras, ha wosa treylya war-dheghow arta a-dreus an len kompes ev a dhiyskynnas tromm yn-nans leder a wydhek dew.  Pyppyn eth nebes a-rag gans Merri drefenn nag o da ganso diskwedhes orth Hirgarr ev dhe vos ownek hwath, ha Sam ha Hirgarr a dheuth nebes a-dhelergh dhe bub tu hoba Frodo, drefenn bos an hyns ledan lowr lemmyn rag po peswar po pymp hobbyt dhe gerdhes an eyl ryb y gila.  Mes ny wrussons i mos pell kyns Pyppyn dhe dhehweles yn unn poenya, sywys gans Merri.  Dyegrys o fara an dhew.

'Yma kowrvoekkaow dhe wir!' a leveris Pyppyn yn unn dyena.  'Dhe woeles yn lannergh pols war-rag.  Ni a's gwelas der an wydh.  Pur vras yns i!'

'Ni a vydh dos ha mires orta,' yn-medh Hirgarr, hag ev ow synsi gwelenn.  Ny leveris Frodo mann, mes ownek o fara Sam.


An howl o ughel lemmyn, hag ev a splannas war-nans dre skorrow hanter-lommhes an gwydh, hag enowi an lannergh gans pollow a wolow splann.  I a hedhis a-dhesempis orth an amal, ha lagatta dres korfow an gwydh, heb anella.  Ena yth esa ow sevel an kowrvoekkaow: tri howrvoekka bras.  Yth esa onan ow kwarrgromma, hag yth esa an dhew erell ow mires orto.

Hirgarr a gerdhas war-rag heb rach.  'Sav yn-bann, men koth!' a leveris ev, ha terri y welenn war an kowrvoekka esa ow kwarrgromma.

Ny hwarva travyth.  Y teuth dyenans a varth a-dhiworth an hobbytow, hag ena oll anedha a hwarthas ha Frodo ynwedh.  'Wel!'  yn-medh ev.  'Yth eson ni owth ankovhe agan istori teylu!  Dell hevel an re ma yw an keth tri a veu kevys gans Gandalf, hag i ow kedrynna a-dro dhe'n fordh ewn dhe gegi trydhek korr ha hobbyt.'

'Nyns esa tybyans vyth dhymm ni dhe vos nes dhe'n tyller!' a leveris Pyppyn.  Ev a wodhva an hwedhel yn ta.  Bylbo ha Frodo re'n leveras lieskweyth; mes dhe wir nevra ny wrug ev y grysi yn tien.  Lemmyn hwath ev a viras orth an kowrvoekkaow a ven gans gogrys, owth omwovynn mara's gwrella byw arta distowgh neb pystri.

'Yth esowgh hwi owth ankovhe moy es agas istori teylu, ynwedh oll a wodhyewgh bythkweth a-dro dhe gowrvoekkaow.' a leveris Hirgarr.  'Yma golow glan an jydh gans howl splann, mes hwath hwi a dheu hag assaya ow ownekhe dre hwedhlow a gowrvoekkaow byw orth agan gortos y'n lannergh ma!  Yn neb kas, y fia da hwi dhe verkya bos neyth edhen koth a-dryv y skovarn.  Henn a via tegenn pur anusadow rag kowrvoekka byw!'

Oll anedha a hwarthas.  Frodo a omglywas y spyrys dhe dhasvywa: kovheans a'n kynsa aneth sewen Bylbo a wrug kolonn dhodho.  An howl, ynwedh, o toemm ha lowenek, hag yth esa an niwl a-rag y dhewlagas ow klerhe nebes.  I a bowesas pols y'n lannergh, ha gul aga li yn poran yn-dann skeus garrow bras an kowrvoekkaow.

'A vynn nebonan gul ragon neb kan, hag an howl ughel?' yn-medh Merri, wosa i dhe worfenna.  'Ny wrussyn ni po kan po hwedhel dre dhydhyow.'

'A-dhia Penngewer,' a leveris Frodo.  An re erell a viras orto.  'Na brederewgh yn ow hever!' ev a geworras.  'Yth omglywav gwell dres eghenn, mes ny dybav my dhe alloes kana.  Martesen Sam a yll tenna neppyth diworth y gov.'

'Deus war-rag, Sam!' yn-medh Merri.  Yma moy yw gwithys y'th penn es dell leverydh.'

'Ny wonn 'dro dhe henna,' a leveris Sam.  'Mes a via honna gwiw?  Nyns yw travyth yw bardhonieth ewn y'm brys, dell y'm gonvedhewgh: saw nebes flows.  Mes an avenyow koth ma omma a wrug hy dri dhe'm brys.'  Ev a sevis gans dewdhorn a-dryv y geyn, haval ev dhe vos yn skol ha dalleth kana herwydh ton koth.  


Kowrvoekka hepken, war gador a ven, a dhybri ha dynsel orth askorn hen;

Dre vlydhynyow efan ev re'n brathsa glan rag bos kig kales dhe drovya ,

Po kachya, po ladha.

Ev a driga yn breow yn fow hepken ha kig o kales dhe drovya.


Y hwrug dos Tom ha klywes son, yn-medh ev hardh 'Ha pyth yw hons?

 Martesen garr ow ewnter Margh a dal bos y'n ynkleudhva,

 Powesva, ow koska!

 Nans yw pell ev eth yn hons, dhe'm brys vy, y'n ynkleudhva.'


'Ledrys yw ev,' kowrvoekka yn-medh, 'mes pyth yw eskern koth yn bedh?

Dha ewnter o yeyn avel delow a ven kyns my dhe gavoes y askorn

 Blas horn, liw gorm,

Ri rann byghan a allas ev, ny'n jeva res a'y askorn.'


'Medh Tom; 'Ny wonn vy an acheson ty dhe gemmeres, heb kummyas dhisso jy,

 Po garr po fer a'm teylu ker, 'tho ri ev dhymm, ty lader,

 Paler, kroadur,

'Th yw dhodho ev hwath dell dybav vy, 'tho ri ev dhymm, ty lader.'


Gryslans fell dhodho ev, kowrvoekka yn-medh, 'Y tybrav lemmyn dha dhiwarr ynwedh!

Nebes kig hweg a via pur deg, y settyav vy ow dens ynnos jy;

Dha arr jy, ha'th vregh jy,

Skwith ov a dhensel orth kreghyn krev, y fynnav kinyewel orthis jy.'


 Mes pan o ev sur bos kechys koen veur, ev a welas bos gwag y dhiwdhorn yn sur.

Skaffa es brys Tom a slynkyas a-dryv ha potya y din avel dyskans;

Gwarnyans, kessydhyans.

Bonk a votasenn orth tin, Tom o sur, a via tra dha avel dyskans.  


Mes kalessa es hern yw kig hag eskern a gowrvoekka a drig y honan heb bern,

Mar dha gorra troes orth gwydhenn y'n koes, kroghen gowrvoekka yw hornek;

Meynek, ledhrek.

Hwarth a wrug ev ha Tom brywi eskern, ow kodhvos bos bys-troes o paynek.  


Garr Tom yw klav, gans brywyon yw brav, ha kales yw ragdho sevel yn sav.

Dhe'n kowrvoekka hwath nyns yw bramm an gath, ena hwath usi ev gans an askorn;

Blas horn, liw gorm.

Tin kowrvoekka yw an keth ha kyns ha ganso ev hwath yw an askorn.


 'Wel, honn yw gwarnyans dhyn ni oll!' a hwarthas Merri.  'Da o ty dhe dhevnydhya gwelenn yn le dha dhorn, Hirgarr!'

'Ple hwruss'ta kavoes honna, Sam?' a wovynnas Pyppyn.  'Nevra ny glywis evy an geryow na kyns.'

Sam a isleveras neppyth anglywadow.  'Y teuth diworth y benn y honan, heb mar,' yn-medh Frodo.  'Yth esov vy ow tyski meur yn kever Sam Gamji y'n vyaj ma.  Kynsa ev o braser, lemmyn ev yw gesyer.  Ev a vydh dos ha bos pystrier - po breselyer!'

'Yma govenek dhymm er y bynn,' a leveris Sam.  'Ny vynnav bos naneyl!'


Y'n dohajydh i eth war-rag y'n koesow.  Gwirhaval o i dhe sywya an keth hyns ha dell dhevnydhsa Gandalf, Bylbo ha'n gorryon lies blydhen kyns.  Wosa nebes mildiryow i a dheuth war dorrlann ughel a-ugh an Fordh.  Y'n le ma an Fordh re asas an Gwynnloesdhowr a-dhelergh dre bell yn hy nans kul, ha lemmyn hi o keslinennek yn nes gans ben an breow, ow rolya ha treylya war-tu ha'n est yn mysk koesow ha ledrow lennys gans grug, war-tu ha'n Rys ha'n Menydhyow.  Orth pellder berr yn-nans an dorrlann Hirgarr a dhiskwedhas men yn mysk an gwels.  Warnodho a allas bos gwelys runyow-korr ha merkyow kevrinek treghys garow ha tewedhys yn feur lemmyn.

 'Ott!' a leveris Merri.  'Martesen henn yw an men a verkya an tyller mayth esa kudhys owr an gowrvoekkaow.  Py myns yw gesys a rann Bylbo, dell omwovynnav, Frodo?'

Frodo a viras orth an men, ha tybi yn hwansek na dhehwelsa Bylbo gans tresor po peryllussa po kalessa dhe hepkorr.  'Travyth vytholl,' yn-medh ev.  'Bylbo a'n ri avel rohow.  Ev a leveris orthiv na wrug ev omglywes bos an tresor dhodho ev dhe-wir, drefenn bos dhe ladron kyns.'  


An Fordh o kosel yn-dann skeusow hir an gorthugher a-varr.  Nyns esa gwel vyth a dremenysi erell.  Drefenn nag esa hyns arall ragdha, i a dhiyskynnas diworth an dorrlann, treylya a-gledh ha dalleth arta mar skon ha dell allsons.  Kyns pell skoedh bre a lettyas golow an howl ow sedhi yn skon y'n west.  Gwyns yeyn diworth an menydhyow a-rag a frosas yn-nans ha'ga metya.  

Yth esens i ow talleth hwilas tyller yn-mes an Fordh may hallsons i kampya dre'n nos, hag i a glywas son a dhros own tromm dh'aga holonn arta: tros a garnow a-dhelerghta.  I a viras war-dhelergh, mes ny allsons i gweles pell awos rolyansow ha treylyansow pals an Fordh.  Mar skon dell allsons, i a skramblas yn mes a'n hyns hag yskynna y'n grug ha lus hir war an ledrow    a-ughto, bys pan dheuthons i yn kollwydhek dew.  Hag i dhe vires diworth an prysk, i a allsa gweles an Fordh, loes ha disliw y'n golow ow tos ha bos godewl ha martesen deg warn ugens troes-hys a-woeles.  Son karnow a-dheuth nessa.  Yth esens i ow kwaya yn uskis, gans son skav klyppetti-klyppetti-klypp.  Ena, yn fedhel, avel bos hwythys dhe-ves a-dhiworta gans awel-glor, i a dybis i dhe glywes son kosel haval orth klegh byghan ow tynkyal.

'Nyns yw henna son margh marghek du!' a leveris Frodo yn unn woslowes yn tynn.  An hobbitow erell o unnver der govenek, mes yth ens i hwath leun a wogrys.  I re bia yn-dann own a bursywyans dre dermyn pur bell ha neb son diworth a-dhelerghta a hevelis bos godrosek hag angowethek.  Mes yth esa Hirgarr ow poesa war-rag, gwargrommys dhe'n dor, gans dorn orth y skovarn, ha golok a lowena dh'y fas.

 An golow a dewlhas, ha del an prysk a hwystras yn fedhel.  Klerra ha nessa lemmyn yth esa an klegh ow tynkyal, ha klyppetti-klyp an troesow skav a dheuth yn unn ispeswarlemmel.  Yn aga gwel a-woeles y teuth tromm margh gwynn, ow splanna y'n skeusow, ow poenya skav.  Y'n mo y bennfester a lughesis ha dewynnya, haval bos gemmow haval orth ster byw ynworrys ynno.  Yth esa huk an marghek ow frosa a-dhelerghto ha'y hod a veu tewlys war y dhiwskoedh; y wols owrek a frosas yn unn splanna der gwyns y doeth.  Yn dewlagas Frodo yth esa semlans a wolow kann ow splanna dre furv ha dillas an marghek, avel dre vayl danow.

Hirgarr a lammas diworth an gudhva ha fistena war-nans war-tu ha'n Fordh, ow kria yn unn lemmel dre'n mynkek; mes kyns ev dhe waya po gelwel, an marghek re hedhsa y vargh, ow mires war-vann war-tu ha'n goedhel may sevsons i.  Pan welas ev Hirgarr, ev a dhiyskynnas ha poenya rag metya orto yn unn gelwel: Ai na vedui Dunadan! Mae govannen! Y eryow ha'y lev kler ilowek a dhifeudhis pub dout oll y'ga holonn: yth o an marghek a'n werin-Elf.  Nyns esa tus erell vyth ow triga war'n norvys efan gans levow mar deg aga hlywes.  Mes dell hevel yth esa son a hast yn y alow, hag i a welas ev dhe geskewsel gans Hirgarr yn skon hag yn porres.

Kyns pell, Hirgarr a wayelwis orta, hag an hobbytow a asas an goedhel ha fistena war-nans dhe'n Fordh.  'Henn yw Glorfindel a drig yn chi Elrond,' a leveris Hirgarr.

 'Hayl hag omvetyans da wor'tiwedh!' yn-medh an arloedh-Elf dhe Frodo.  'Danvennys veuv a-dhiworth Pansaven rag dha hwilas.  Ni a borthas own ty dhe vos peryllys war an Fordh.'

'Gandalf re dheuth yn Pansaven!' a grias Frodo yn lowen.

'Na wrug. Ny dhothya ev pan dhiberthis vy; mes nans yw naw dydh alena,' a worthybis Glorfindel.  'Elrond a dhegemmeras nowodhow a'n ankresyas.  Nebes a'm neshevin, neb esa ow vyajya yn dha dir dres an Baranduin, a glywis bos traow kamm hag i a dhanvonnas messajys mar skon hag y hyllens.  I a leveris bos an Naw yn-mes a'ga thir, ha ty ow kwandra ha perthi begh bras heb gidyans, drefenn nag o dehwelys Gandalf.  Yma neb lies den, keffrys hag yn Pansaven, a yll marghogeth hardh erbynn an Naw; mes an nebes dell esa a veu danvennys gans Elrond north, west ha soth.  Tybys veu ty dhe dreylya pell yn-mes a'th hyns martesen rag goheles pursywyans, ha dos ha bos kellys y'n Gwylvos.

'An Fordh o ow chons vy , ha my a dheuth war Bons Mitheithel ha gasa nos ena, nans yw ogas dhe seyth dydh.  Yth esa tri gwas Sawron war an Pons, mes i a omdennas hag y's pursywis vy war-tu ha'n west.  Ynwedh y teuth vy erbynn dew was erell, mes i a dreylyas dhe-ves war-tu ha'n soth. A-dhia an termyn na my re hwilas dha ol.  Nans yw dew dhydh y'n kevis vy, ha'y holya dres an Pons; ha hedhyw y notis vy an tyller may tiyskynnsowgh a-dhiworth an breow arta.  Mes nyns eus termyn lowr lemmyn rag nowodhow moy.  Pan esowgh hwi omma, res yw dhyn argelli peryll an Fordh ha mos.  Yma pymp a-dhelerghon, ha pan gaffons i dha ol war an Fordh i a vydh marghogeth war agan lergh haval orth an gwyns.  Ha nyns yns i oll.  Ny wonn an le may fo an peswar erell.  Yma preder dhymm ni dhe weles bos an rys gwithys er agan pynn.'

Ha Glorfindel ow kewsel skeusow an gorthugher a hirhas.  Frodo a omglywas skwithter meur warnodho.  A-dhia an howl dhe dhalleth sedhi an niwl a-rag y dhewlagas re dewlhasa, hag ev omglywas bos skeus ow tos yntredho ev ha fasow y gowetha.  Lemmyn payn a omsettyas orto, hag ev a omglywas yeynder.  Ev a dheuth anomberthys hag ev a synsis orth bregh Sam.

'Ow mester yw klav ha goliys,' a leveris Sam yn sorr.  'Ny yll ev pesya marghogeth wosa nos.  Res yw dhodho powes.'

Glorfindel a gachyas Frodo hag ev dhe sedhi dhe'n dor.  Ev a'n synsis yn hwar yn y dhiwvregh ha mires orth y fas gans preder down.

Hirgarr a leveras yn ferr a-dro dhe'n omsettyans erbynn aga hampva yn-dann Benngewer ha'n gollell varwel.  Ev a gemmeras an dornla a wrug ev gwitha, ha'y ri dhe'n Elf.  Glorfindel a grenas pan wrug ev y synsi, mes ev a viras orto yn tynn.

'Yma traow tebel skrifys orth an dornla ma.' yn-medh ev; 'kyn na yll dha dhewlagas aga gweles martesen.  Gwith ev, Hirgarr, bys pan dhyffyn ni yn chi Elrond!  Mes bydh war ha'y dhorna mar voghes hag y hyllydh!  Elas, goliow an arv ma yw dres ow sleyghneth yaghhe.  Y hwrav vy an pyth a allav - mes moy hwath lemmyn yth ynniav orthewgh mos war-rag heb powes.'   

Ev a hwithras an goli dhe skoedh Frodo gans y vysies, ha'y fas a dheuth ha bos sevurra, avel an pyth a dhyskis ev a'n ankresyas.  Mes Frodo a omglywas an yeynder dhe lehe yn tu y gorf ha'y vregh; nebes toemmder a greupyas diworth y skoedh dh'y dhorn, ha'n payn a dheuth ha bos esya dh'y berthi.  Mo an gorthugher a dheuth splanna a-dro dhodho dell hevelis, haval orth kommolenn dhe vos tennys dhe-ves.  Ev a welas fasow y gowetha yn klerra arta, ha nebes govynek nowydh ha nerth a dhehwelas.

'Ty a vydh marghogeth war ow margh vy,' a leveris Glorfindel.  'Y fydhav berrhe an dhiwwarthol bys dhe lostenn an diber, ha res vydh dhis esedha mar fyrv hag y hyllydh.  Mes nyns yw res dhis bos ownek: ny vydh ow margh gasa dhe goedha neb marghek mars erghiv orto dh'y berthi.  Y gamm yw skav ha leven; ha mar teu peryll re nes, ev a vydh dha gemmeres dhe-ves gans toeth na yll mergh an varghogyon dhu poenya er y bynn.'

'Ny vydh ev!' yn-medh Frodo.  'Ny vydhav yskynna warnodho mar pen vy degys dhe-ves dhe Bansaven, po neb le arall, ha gasa ow howetha a-dhelerghov yn peryll.'

Glorfindel a vinhwarthas.  'Yma dout meur dhymm,' yn-medh ev,  'dha gowetha dhe vos yn peryll mar ny ves jy gansa!  An helgh a holsa war dha lergh jy ha'gan gasa yn kres, dell dybav.  Yth yw ty, Frodo, hag an dra a berthydh a dhre oll ahanan yn peryll.'


Nyns esa gorthyp dhe Frodo erbynn henna, ev a veu herdhys dhe yskynna war vargh gwynn Glorfindel.  An hoba a veu bernys gans rann vras begh an re erell, rag may hallens i kerdhes skaffa, ha dre bols i a besyas gans toeth da; mes an hobbytow a dhallathas omglywes kaletter dre assaya holya warlergh dewdroes skav anskwith an Elf.  War-rag ev a's hembronkyas, y'n ganow tewlder, ha war-rag hwath yn-dann nos dhown kommolek.  Nyns esa na ster na loer.  Ny wrug ev aga gasa dhe hedhi kyns golow loes bora.  Dhe'n termyn na Pypyn, Merri ha Sam o nes dhe goska yn unn omdhisevel war aga diwarr skwith; ha Hirgarr ynwedh a hevelis bos skwith herwydh gwarrgromm y dhiwskoedh.  Frodo a esedhas war an margh yn hunros tewl.     

I a omdewlis y'n mynkek nebes lathow diworth an Fordh, ha koedha yn kosk distowgh.  Dell hevelis, skant ny wrussons i degea aga dewlagas kyns bos difunys arta gans Glorfindel a omsavsa avel gwithyas hag i yn kosk.  An howl re yskynnsa pell y'n myttin ha kommol ha niwlow nos o gyllys.

'Evewgh henna!' yn-medh Glorfindel dhedha, hag ev a devis nebes gwires rag pubhuni yn y dro diworth kostrel a ledher afinys gans arghans.  Mar gler avel dowr-fenten o ha nyns esa blas vyth dhedhi, ha nyns o na yeyn na doemm y'ga ganow; mes, dell hevelis dhedha, nerth ha kris a frosas y'ga lithyow oll hag i owth eva.  Pan veu dybrys wosa an diwes na an bara koth ha froeth syghys (hag o oll an boes o gesys lemmyn) a walghas aga nown gwell es dell re wrug hanselyow pals y'n Shayr.


I re bowessa nebes le es pymp our pan dhallathsons i war an Fordh arta.  Glorfindel a's ynnia war-rag hwath, ha ny wrug ev aga gasa dhe hedhi dre bols berr saw dewweyth dre gerdh an jydh.  Y'n fordh na i a gerdhas ogas dhe ugens mildir kyns nos, hag i a dheuth dhe dyller may hwrug an Fordh plegya a-dheghow ha pesya war-woeles a nans, poran war-tu ha'n Bruinen lemmyn.  Bys dhe'n termyn na nyns esa na wel na son a bursywyans a allas bos po gwelys po klywys gans an hobbytow; mes lieskweyth Glorfindel a hedhi ha goslowi dre bols, mar kwrens i treynya a-dhelergh, ha golok a breder a dhiskwedhas orth y fas.  Treweythyow ev a gewsis orth Hirgarr y'n yeth Elfek.

Mes, kyn fe prederus aga gidoryon, apert o na allas an hobbytow mos pella y'n nos na.  Yth esens i owth omdhisevel dre benn-dro skwith, ha ny allsons i tybi a-dro dhe dravyth marnas aga dewdroes ha diwarr.  Payn Frodo o dewblekhes, ha dre'n jydh traow a-dro dhodho a dhisliwyas bys dhe skeusow loes tarosvannus.  Nammna wrug ev dynnerghi orth nos, drefenn bos le disliw ha gwag an norvys ena.


An hobbytow o skwith hwath pan dhallethsons i arta a-varr y'n nessa myttin.  Yth esa hwath mildiryow pals dhe dreusi kyns dos dhe'n Rys, hag i a gloppyas war-rag orth aga gwella toeth.  

'An moyha a vydh agan peryll nebes kyns ni dhe dhrehedhes an avon,' a leveris Glorfindel; 'rag ow holonn dhe wul gwarnyans dhymm bos pursywyans skav a-dhelerghon lemmyn, hag a'n peryll arall a vo orth agan gortos ryb an Rys.'

Yth esa an Fordh ow pesya war-nans hwath hag yth esa lemmyn, yn leow, meur a wels a-denewen dhedhi  may kerdhas an hobbytow byth pan yllens, rag gul es dh'aga dewdroes skwith.  Diwedhes y'n dohajydh i a dheuth yn tyller may tremena tromm an Fordh yn-dann skeus tewl pin hir, hag ena sedhi yn troghva dhown gans fosow serth gwylgh a ven rudh.  Dassonyow a lammas    a-dro hag i ow fistena war-rag; hag yth esa, dell hevelis, son a lies kamm owth holya orth aga dewdroes aga honan.  Distowgh, haval orth treusi yet a wolow, an Fordh a dheuth yn-mes diworth an gowfordh a dewlder yn tir igor.  I a welas a-ragdha, a-woeles leder serth, mildir hir gwastas, ha dres henna Rys Pansaven.  Dhe'n tu a-dal yth esa glann serth gorm, ha warnedhi neusenn wynn hyns gwius; hag a-dhelergh dhedhi hi an menydhyow hir a yskynna, skoedh a-ugh skoedh, ha topp dres topp, y'n ebrenn ow tisliwya.

Yth esa dasson hwath a dreys owth holya y'n droghva a-dhelergh dhedha; son haval orth gwyns owth ynkressya ha hwytha dre skorrow an pin.  Pols berr Glorfindel a dreylyas ha goslowes , ena ev a lammas war-rag gans kri ughel.

'Fiewgh!' a elwis ev. 'Fiewgh!  Yma'n eskar warnan!'

An margh gwynn a lammas war-rag.  An hobbytow a boenyas yn-nans an leder.  Glorfindel ha Hirgarr a holyas avel kilwithysi.  Ny dremensons i mas hanter an hyns a-dreus an gwastastir pan glywsons i distowgh son a vergh ow peswarlemmel.  Diworth an yet a wydh may hwrussons i dos nans o pols berr a varghogas Marghek Du.  Ev a hedhis y vargh yn unn leska war an diber.  Onan arall a'n sywyas, hag onan moy, ha dew voy hwath.

'Marghok war-rag!  Marghok!' a grias Glorfindel orth Frodo.

Ny wrug ev obaya distowgh, drefenn anvodhogeth goynt dh'y synsi.  Ev a lenthas an margh bys mayth esa ev ow kerdhes, ev a dreylyas ha mires war-dhelergh.  Dell hevelis dhodho an Varghogyon a esedhas war aga stedys meur avel delowyow godrosek war vre, du ha solyd, hag oll an koesow ha tiryow a-dro dhedha a gildennas yn niwl.  Distowgh ev a gonvedhas yn y golonn i dh'y erghi yn taw dhe hedhi.  Ena own ha kas a dhifunas ynno yn kettermyn.  Y dhorn a asas an raynys ha synsi dornla y gledha, ha gans lughesenn rudh ev a'n tennas.

'Marghok war-rag!  Marghok war-rag!' a grias Glorfindel, hag ena ughel ha kler ev a elwis dhe'n margh y'n yeth elfek: noro lim, noro lim, Asfaloth!

Distowgh an margh gwynn a lammas war-rag ha toethya avel gwyns a-hys diwettha hirder an Fordh.  Yn kettermyn an vergh du a lammas yn-nans an vre yn unn bursywya, ha diworth an varghogyon a dheuth kriow euthek, a'n par re glywsa Frodo pan lanwsens i an koesow gans euth y'n Estferdhyn pell dhe-ves.  Gorthybys o: ha Frodo ha'y gowetha a welas gans amayans peswar Marghek erell dhe dhos yn unn doethya a-dhiworth an gwydh ha meyn a-gledh.  Dew anedha a varghogas war-tu ha Frodo: dew a beswarlemmis yn konneryek war-tu ha'n Rys rag lettya y dhiank.  Dell hevelis dhodho i a boenyas haval orth gwyns ha meurhe brassa ha tewlla yn skon, ha'ga hyns ow keskeverya gans y hyns y honan.

Frodo a viras war-dhelergh pols dres y skoedh.  Ny allas ev gweles y gowetha lemmyn.  Yth esa an Varghogyon a-dhelergh ow treynya: nyns o aga stedys meur par dhe doeth margh-elf gwynn Glorfindel.  Ev a viras war-rag arta, ha'y wovenek a fyllis.  Dell hevelis dhodho, nyns esa chons vyth a dhrehedhes an Rys kyns bos hedhys gans an re erell re wortsa rag kontrewaytya.  Ev a allas aga gweles yn kler lemmyn: herwydh y wel i re dewlsa a-denewen aga huk, ha gwiskys ens gans dillas gwynn ha loes.  Yth esa kledha noeth y'ga dorn dhisliw; yth esa basnet war aga fenn.  Aga dewlagas yeyn a dhewynnya, hag i a elwis dhodho ev gans levow fell.

Own a lenwis yn tien brys Frodo lemmyn.  Nyns esa tybyans vyth dhodho a'y gledha.  Nyns esa kri vyth diworto.  Ev a dhegeas y dhewlagas ha synsi tynn orth mong an margh.  An gwyns a hwibanas yn y dhiwskovarn ha klegh an herness a sonas gwyls ha gluw.  Hwyth a yeynder marwel a bychyas orto avel guw, ha dre nerth dres y nerth, haval orth lughesenn gann, orth toeth haval ev dhe nija, an margh-elf a dreusis poran a-rag fas an kynsa Marghek.

Frodo a glywas dowr ow lagya.  Ev a wrug ewyn a-dro dh'y dhewdroes.  Ev a omglywas herdhyans skav an margh hag ev ow kasa an dowr ha gwynnel yn-bann an hyns meynek.  Yth esa ev owth yskynna an lann serth.  Ev re dreussa an Rys.

Mes an bursywysi o nes war y lergh.  Orth penn an lann an margh a hedhis ha treylya a-dro yn unn gryghias yn fers.  Yth esa Naw Marghek orth amal an dowr a-woeles, ha spyrys Frodo a grenas a-rag godros aga fas esa sevys war-tu hag ev.  Ny wodhva ev yn kever tra a lettsa orta treusi mar es ha dell wrussa ev y honan;  hag ev a omglywis bos euver assaya diank dre'n hyns hir hag anaswonnys diworth an Rys dhe amal Pansaven, mar kwrug treusi an Varghogyon.  Yn neb kas, ev a omglywas ev dhe vos erghis yn porres dhe hedhi.  Kas a dhifunas arta ynno, mes nyns esa nerth lowr namoy dh'aga nagha.

Distowgh an kynsa Marghek a gentrynnas y vargh war-rag.  Ev a hokyas orth an dowr hag omserthi.  Dre assay meur Frodo a esedhas syth ha drehevel y gledha.

'Dehwelewgh!' a grias ev.  'Dehwelewgh dhe Bow Mordor, ha na sywyewgh war ow lergh namoy!'  Son y lev o tanow ha gluw yn y dhiwskovarn y honan.  An Varghogyon a hedhis, mes nyns esa dhe Frodo nerth Bombadil.  Y eskerens a hwarthas orto gans hwarth anhwek ha yeyn.  'Dehwel!  Dehwel!' a alwsons.  'Dhe Vordor y'th kemmeryn!'

'Dehwelewgh!' a hwystras ev.

'An Bysow!  An Bysow!' a grisons gans lev marwel; ha distowgh aga ledyer a herdhyas y vargh war-rag y'n dowr, ha dew voy anedha ow tos war y lergh yn nes.

'A-barth Elbereth ha Luthien Deg,' a leveris Frodo dre y dhiwettha assay, ow trehevel y gledha, 'ny gemmerowgh na my na'n Bysow!'

An ledyer, esa hanter y'n fordh a-dreus an Rys, a sevis yn y dhiwwarthol yn kodrosek ha sevel y dhorn.  Frodo a veu gwrys avlavar.  Ev a omglywas y daves owth omgelmi orth y worheras, ha'y golonn ow lavurya.  Y gledha a dorras ha koedha diworth y dhorn dhyegrys.  An margh-elf a omserthis ha renki.  Yth esa an kynsa margh du ogas dhe'n lann.

Dhe'n pols na y teuth son a darennans ha dowr ow fyski: son a dhowrow meur ow rolya orth meyn pals.  Yn ankler, Frodo a welas an Marghek a-woeles dhe sevel, hag a-hys hyns an avon y teuth marghoglu pluvennys a donnow.  Dell hevelis dhe Frodo yth esa flammow kann ow tewynnya orth aga krib, hag ev a dybis ev dhe weles yn mysk an tonnow marghogyon wynn war vargh gwynn gans mong owth ewyni.  An tri marghek esa hwath yn mysk an Rys a veu oversettys: i a dhisomdhiskwedhas, ynkleudhys tromm yn-dann ewyn serrys.  An re esa a-dhelergh hwath a gildennas dre amayans.

Der y omglywes ow fyllel Frodo a glywas kriow, ha dell hevelis dhodho ev a welas, dres an Varghogyon esa owth hokya war an lann, denfurv a wolow kann ow splanna; hag a-dryv dhedhi denfurvow byghan skeusek a boenyas ow kweyvya flammow a dhewis rudh y'n niwl loes esa ow koedha war an norvys.

An mergh du a veu lenwys gans muskotter, i a lammas war-rag der browagh ha doen aga marghek y'n liv ow fyski.  Aga kri pychyek a veu beudhys yn bedhyglans an avon ha hi orth aga degi dhe-ves.  Ena Frodo a omglywas bos ow koedha, ha dell hevelis dhodho an bedhyglans ha'n sowdhan a veurhas ha'y gudha  war-barth ha'y eskerens.  Ny welas na glywes ev travyth moy.                                      



13. Meur a Vetyansow


Frodo a dhifunas hag ev ow korwedha yn gweli.  Y gynsa tybyans o ev dhe goska re, wosa hunros hir hag anhwek esa ow skolkya hwath orth amal y gov.  Po, martesen, ev re beu klav.  Mes yth esa semlans koynt dhe'n nen; gwastas o, hag yth esa kebrow du ha kervys yn fethus dhodho.  Ev a worwedhas nebes pella, ow mires orth golowynnow a howlsplann orth an fos, hag ow koslowes orth son dowrlamm.

'Ple'th esov vy, ha py eur yw?' a wovynnas ev orth an nen.

'Yn chi Elrond, ha deg eur y'n myttin yw,' a leveris lev.  'Myttin peswara warn ugens a vis Hedra, mar mynnydh godhvos.'  

'Gandalf!' a grias Frodo, yn unn omsevel dhe esedha.  Yth esa an pystrier koth owth esedha yn kador orth an fenester igor.

'Gwir,' yn-medh ev,  'omma yth esov, ha ty yw feusik bos omma, ynwedh, wosa oll an traow gokki re wruss'ta a-ban essys jy tre.'

Frodo a worwedhas arta.  Ev a omglywas re attes ha re hebask dhe argya, hag yn neb kas, ny wrug ev tybi ev dhe waynya neb argyans.  Ev o difun yn tien lemmyn, hag yth esa kov a'y vyaj ow tehweles: an 'skochfordh' terroesus dre'n Koes Koth; an droglamm y'n Hoba ow Tonsya; ha'y folneth dre worra an Bysow dh'y vys y'n kommynn yn-dann Benngewer.  Hag ev dhe dybi a-dro dhe'n traow ma oll hag assaya, heb seweni, dhe dhri dh'y gov an termyn bys yn y dhevedhyans yn Pansaven, yth esa taw hir nag o terrys gans travyth saw hwythow kosel pib Gandalf, hag ev ow hwytha kylghow-mog dre'n fenester.

'Ple'ma Sam?' a wovynnas Frodo wor'tiwedh.  'Hag yw an re erell da lowr?'

'Yns, salow ha yagh yns i oll,' a worthybis Gandalf.  Yth esa Sam omma bys yn my dh'y dhanvonn dhe-ves rag kavoes nebes powes, nans yw a-dro dhe hanter our.'

'Pandr'a hwarva dhe'n Rys?' a wovynnas Frodo.  'Puptra a hevelis bos pur ankler, yn neb fordh, hag yndella yth yw hwath.'

'Henn a via gwiw.  Yth eses'ta ow talleth hepkorr,' a worthybis Gandalf.  'Yth esa an goli orth dha fetha wor'tiwedh.  Dres agan gweres a vies wosa nebes ouryow moy.  Mes yma nerth marthus ynnos, ow hobyt ker!  Ha ty a dhiskwedhas yndella y'n Krug. Henn o nes dhe'n als: martesen an peryllussa pols hwath.  Y'm beus hwans may halles bos kreffa orth Penngewer.'

'Dell hevel, ty a woer meur seulabrys,' a leveris Frodo.  Ny gewsis vy dhe'n re erell a-dro dhe'n Krug.  Y'n kynsa tro re euthek o, ha wosa yth esa traow erell dhe dybi a-dro dhedha.  Fatell wodhydh tejy yn y gever?'

'Ty re gewsis meur ha ty ow koska, Frodo,' yn-medh Gandalf, 'ha nyns o kales ragov dhe redya dha vrys ha'th kov.  Na vyth prederus!  Kyn leveris vy "gokki" kyns, nyns o henna ow styr.  Pes da ov vy ahanas - ha'n re erell.  Kowlwrians hardh yw dhe dhos dh'omma der peryllow a'n par na, hag an Bysow genes hwath.'

'Nevra ny'n gwrussen ni heb Hirgarr,' a leveris Frodo.  'Mes yth esa res dhyn ahanas jy.  Ny wodhyen vy an pyth dhe wul hebos.'

'Delatys en vy.' a leveris Gandalf, 'ha nammna wrug an ardak na agan fetha.  Mes, hwath, nyns ov vy sur; martesen an dra o gwell yndella.'

'Yma hwans dhymm may leverri orthiv an pyth a hwarva!'

'Wosa pols gwiw!  Difennys os na gewssi na brederi a-dro dhe dravyth hedhyw, warlergh arghadow Elrond.'

'Mes kewsel a'm lettsen rag tybi hag omwovynn, hag yw skwithus y'n keth myns,' a leveris Frodo.  'Difun yn tien ov vy, hag y perthav kov a draow pals yw res aga igeri.  Prag yth es'ta delatys?  Y tal dhis igeri henna dhymm dhe'n leha.'

'Kyns pell y klywydh oll a via da genes godhvos,' yn-medh Gandalf.  'Ni a wra kuntelles, kettell vi yagh lowr.  Y'n eur ma, ny leverav namoy es my dhe vos synsys avel keth.'

'Ty!' a grias Frodo.

'Gwir, My, Gandalf Loes,' a leveris an pystrier yn sad.  'Yma nerthow pals war'n norvys, a-barth da ha drog.  Nebes anedha yw brassa agesov vy.  Nyns en vy musurys hwath erbynn nebes anedha.  Mes yma termyn a henna ow tos.  An Arloedh Morgul ha'y Varghogyon Dhu re dheuth war-rag.  Yma bresel ow pos ordenys!'

'A wodhyes'ta  a-dro dhe'n Varghogyon seulabrys - kyns my dh'aga metya?'

'Godhyen.  Yn hwir, my re leveris orthis yn aga hever seulabrys; awos an Varghogyon Dhu dhe vos Bysowvoekkaow, Naw Gwas Arloedh an Bysowyer.  Mes ny wodhyen vy i dhe sevel arta poken y fisen vy genes a-dhesempis.  Ny glywis vy nowdhow anedha kyns my dhe asa diworthis mis Metheven; mes res yw leverel an hwedhel na diwettha.  A-lemmyn, ni re beu sawys diworth terroes, gans Hirgarr.'

'Gwir,' a leveris Frodo, 'Hirgarr yth yw a sawyas orthyn.  Mes yth en vy ownek anodho yn kynsa tro.  Ny drestyas Sam ynno, dhe'm brys vy, kyns ni dhe vetya gans Glorfindel yn neb kas.'

Gandalf a vinhwarthas.  'My re glywas meur a-dro dhe Sam,' yn-medh ev.  'Nyns eus dout vyth dhodho lemmyn.'

'Pes da ov,' a leveris Frodo.  'Drefenn Hirgarr dhe dhos ha bos pur dha genev.  Kar yw ev dhymm; kynth yw ev koynt, hag asper termyn dhe dermyn.  Dhe wir, ev yw haval orthis jy lieskweyth dhe'm brys vy.  Ny wrug vy godhvos bos tus haval dhe henna yn mysk an Dus Vras.  My a dybis, wel, i dhe vos bras, ha nebes gokki: po kuv ha gokki haval orth Butterbur, po gokki ha tebel haval orth Byll Ferni.  Mes ny wodhyn meur a-dro dhe Wer y'n Shayr, marnas martesen Tus Tirvri.'

'Ny wodhydh meur y'ga hever i, mar tybydh bos gokki Barliman koth,' yn-medh Gandalf.  Ev yw fur lowr war y dir y honan.  Ev a dyb le es dell gews ev, ha lentta; mes hwath ev a yll gweles dre fos a vrykk wosa termyn lowr (dell leverons yn Bri).  Mes yma neb lies gesys yn Norvys Kres haval orth Aragorn mab Arathorn.  Agh an Myghternedh a-dhiworth dres an Mor yw ogas dhe worfennys.  Martesen an Bresel an Bysow ma a vydh aga diwettha aneth.'

'A leverydh yn hwir bos Hirgarr unn den a'n Myghternedh Goth?' a wovynnas Frodo gans marth.  'My a dybis i dhe dhisomdhiskwedhes nans yw termyn hir.  Ny dybis vy ev dhe vos namoy es Pellgerdher.'

'Namoy es Pellgerdher!' a grias Gandalf.  'Frodo ker, henn yw an pyth yw Pellgerdhoryon, diwettha remenant y'n North a'n dus veur, Tus an West.  I re weresas orthiv kyns; hag y fydh res dhymm a'ga gweres y'n dydhyow ow tos; drefenn ni dhe dhrehedhes orth Pansaven, mes nyns yw powesva an Bysow.'

'Yndella an kas dhe'm brys,' a leveris Frodo.  'Mes bys dhe'n termyn ma nyns esa tybyans dhymm dres dos omma; hag yma hwans dhymm ma na vo res dhymm mos pella.  Pur deg yw dhe wul travyth saw powes.  Yth esa mis a dhivroedh hag aneth dhymm ha dhe'm brys vy henn o lowr rag ow bodh.'

Ev a dheuth taw ha degea y dhewlagas.  Wosa pols ev a gewsis arta.  'Yth esen vy owth amontya,' yn-medh ev, 'ha ny allav vy dri an somenn bys dhe'n peswara warn ugens a vis Hedra.  Res yw bos an kynsa warn ugens.  Sur ov ni dhe dhos dhe'n Rys dhe'n ugensves.'

'Ty re gewsis hag amontya moy es dell yw da ragos,' a leveris Gandalf. 'Fatell yw gans an tu ha'n skoedh lemmyn?'

'Ny wonn,' a worthybis Frodo.  'Nyns eus omglywes dhedha vytholl: hag yw gwellheans, mes' - ev a wrug assay - 'y hallav gwaya ow bregh nebes arta.  Ya, yma bywnans ow tehweles dhedhi.  Nyns yw yeyn.' a geworras ev, yn unn dava orth y dhorn a-gledh gans y dhorn a-dheghow.

'Da!' yn-medh Gandalf.  'Yma hi ow tasyaghhe yn skon.  Kyns pell ty a vydh yagh arta.  Elrond re'th yaghhas: ev re duedhas orthis dre dhydhyow, a-ban veus dres omma.'

'Yw dydhyow?' a wovynnas Frodo.

'Wel, peswar nos ha tri dydh, yn kewar.  An elfow a'th tros diworth an Rys yn nos an ugensves, ha henn yw an termyn may hwruss'ta kelli dha reknans.  Prederys yn euthek yth en, ha skantlowr y hwrug Sam dha asa, po nosweyth po dydhweyth, saw rag delivra messachys.  Elrond yw mester a yaghheans,  mes arvow an Eskar yw marwel.  Dhe wir, nyns esa govenek meur dhymm, drefenn bos gogrys dhymm bos neb dernik diworth an lown y'n goli deges.  Mes nyns o kevys kyns nyhewer.  Ena, Elrond a removyas skyrrenn.  Ynkleudhys yn town o, hag yth esa hi ow kwaya war-ji.'

 Frodo a grenas hag ev dhe berthi kov a'n gollell fell gans lown kribys a dhisomdhiskwedhas yn dorn Hirgarr.  'Na vydh prederus!' a leveris Gandalf.  'Gyllys yw lemmyn.  Teudhys yw.  Ha dell hevel hobytow a wann pur yn lent.  My re aswonnis breseloryon grev a'n Dus Vras a via fethys yn skon gans an skyrrenn na a berthys jy dre seytek dydh.'

'Pandra wrussen dhymm?' a wovynnas Frodo.  'Pyth esa an Varghogyon owth assaya gul?'

'I a assyas pechya dha golonn gans kollell-Morgul a bes y'n goli.  Mar piens i sewen, ty a dhothya ha bos an keth ha dell yns i, mes gwanna hag isrenkel dh'aga arghadow.  Ty a dhothya ha bos tarosvann yn-dann rewl an Arloedh Du; hag ev a'th tormentsa rag assaya gwitha diworto y Vysow.  Mars o guladow torment brassa es bos ledrys an Bysow a-dhiworthis ha'y weles orth y dhorn.'

'Da yw genev na wrug vy godhos an peryll euthek!' yn-medh Frodo yn hwann.  'Ownek en vy a'm mernans heb mar; mes mar kodhvien vy moy, ny vedhsen vy gwaya vytholl.  Marthus yw my dhe dhiank!'

'Gwir, po chons da po tenkys re weresas orthis,' a leveris Gandalf, 'ha kolonnekter ynwedh.  Ny veu tevys dha golonn saw dha skoedh hepken a veu pechys; drefenn ty dhe settya er y bynn yn kettep tro.  Mes euthek nes dhe'n als o, dell leverir.  Y feus peryllys an moyha gans an Bysow orth dha vys, rag y'n tro na yth eses'ta dha honan hanter a-ji dhe'n norvys-tarosvann, hag y hallens i dha synsi.  Ty a allas aga gweles, hag i a allas dha weles jy.'

'My a woer,' yn-medh Frodo.  'Ass o euthek aga semlans!  Mes prag y hyllyn ni oll gweles aga mergh?'

'Drefenn i dhe vos mergh gwir;  kepar dell yw gwir an hukys du a omwiskons rag ri furv dh'aga thravythter pan esons i ow tyghya gans tus vyw.'

'Prag y hwra perthi an mergh du na marghogyon a'n par na?  Pub eneval arall yw dyegrys pan dheuthons i nes, margh-elf Glorfindel ynwedh.  An keun a oul hag an goedhow a us orta.'

'Drefenn bos genys ha megys an mergh na yn gonis an Arloedh Du yn Mordor.  Nyns yw tarosvannow oll y wesyon ha chatel!  Yma orkow ha kowrvoekkaow, yma tebelvleydhes ha denvleydhes ; hag yth esa, ha hwath yma meur a Wer, breseloryon ha myghternedh a gerdh yn fyw yn-dann an Howl mes hwath ymons i yn-dann y rewl.  Hag yma aga niver owth ynkressya dydh ha dydh.'

'Pyth yw studh Pansaven ha'n Elfow?  Yw salow Pansaven?'

'Yw, y'n eur ma, bys pan vo fethys puptra arall.  Yma own dhe'n Elfow a'n Arloedh Du hag i a wra fia a-dheragdho, mes nevra namoy ny wrons i goslowes orto na soedha ragdho.  Hag omma yn Pansaven a drig hwath nebes a'y eskerens chyf: an Furelfow, arlydhi an Eldar a-dhiworth an tiryow dres an pella moryow.  Nyns eus own dhedha a'n Bysowvoekkaow, drefenn an re dhe driga y'n Wlaskor Vennesik a vyw y'n keth tro y'n dhew norvys, hag yma nerth meur dhedha erbynn traow ha gweladow hag anweladow.

'My a dybis my dhe weles denfurv wynn a splannas ha ny wrug dos ha bos disliw haval orth an re erell.  O henna Glorfindel ytho?'

'O, ty a'n welas dre bols y'n furv dell yw ev y'n tu arall: den galloesek a'n Kyns-genys.  Arloedh-elf yw ev a linyeth a bennsevigow.  Dhe wir, yma nerth yn Pansaven dhe sevel erbynn nerth Mordor, dre bols: hag yn leow erell a drig nerthow erell hwath.  Yma nerth a eghenn arall y'n Shayr ynwedh.  Mes tylleryow a'n par na a vydh dos ha bos ynysow yn-dann esedhva, mar pes traow dell yns i y'n eur ma.  Yma'n Arloedh Du ow korra war-rag oll y nerth.'

'Mes, hwath,' a leveris ev, ow serthi distowgh ha herdhya war-rag y elgeth, diwedhyn ha kompes y varv haval orth gwiver,  'res yw dhyn gwitha agan kolonn.  Ty a vydh dasyaghhes kyns pell, mar ny wrav vy kewsel orthis bys dhe'th mernans.  Yth esos'ta yn Pansaven, ha nyns yw res dhis prederi a-dro dhe dravyth y'n eur ma.'

'Nyns eus kolonn dhymm rag y gwitha,' yn-medh Frodo, 'mes nyns ov vy prederus y'n eur ma.  Ri dhymm nowodhow a'm kowetha, ha leverel orthiv penn an dra orth an Rys, dell wovynnav, ha pes da vydhav rag an termyn.  Wosa henna y fydhav koska arta, dell dybav: mes ny vydhav galloes degea ow dewlagas kyns ty dhe worfenna an hwedhel ragov.'

Gandalf a wayas y gador orth an gweli, ha mires orth Frodo yn tynn.  An liw re dhehwelas dh'y fas, hag y dhewlagas o kler, ha difun yn tien ha war.  Yth esa ev ow minhwerthin, ha dell hevelis yth esa boghes kamm dhodho.  Mes dhe vrys an pystrier yth esa chanj byghan, martesen tamm byghan a vollder a-dro dhodho, hag yn arbennik a-dro dh'y dhorn a-gledh esa ow korwedha yn-mes war an lenn.

'Mes, hwath, res yw dhe watya henna,' a dybis Gandalf.  'Ny wrug ev hanter an vyaj hwath, ha pynag a vo y dhiwedhva ny yll darleverel nagonan na Elrond.  Ny vydh tebel, dell dybav.  Martesen ev a dheffo ha bos haval orth gwedrenn lenwys gans golow kler rag lagasow a yll y weles.'

'Dha semlans yw splann,' a leveris ev yn klywadow.  'Yth argellav vy hwedhel berr heb kusulya orth Elrond.  Mes pur verr, yn sur, ha wosa res yw dhis koska arta.  Henn yw an pyth a hwarva, dell aswonnav vy.  An Varghogyon a dheuth orthis yn poran, kettoeth ha ty dhe fia.  Nyns esa res dhedha gidyans a-dhiworth aga mergh namoy: ty re dhothya ha bos gweladow dhedha, drefenn ty dhe vos orth amal aga norvys seulabrys.  Hag ynwedh, yth esa an Bysow orth aga thenna.  Dha gowetha a lammas a-denewen, 'mes an fordh, poken y fiens i knoukys dhe'n dor.  I a wodhya nag esa travyth a allas dha sawya, saw an margh gwynn.  An Varghogyon o re skav dhe dremena dresta, ha re rag settya er aga fynn.  A-droes, nyns eus nagonan na Glorfindel hag Aragorn warbarth a yll sevel erbynn oll an Naw y'n keth tro.

'Pan veu tremenys an Bysowvoekkaow, dha gowetha a boenyas war aga lergh.  Nes dhe'n Rys yma kew vyghan ryb an fordh kudhys gans nebes gwydh istevys.  Y'n tyller na i a enowis tan yn skon;  drefenn Glorfindel dhe wodhvos liv dhe dhos, mar kwrug assaya treusi an Varghoyon, hag ena y fia res dhodho dyghtya orth an re anedha a veu gesys dh'y du ev a'n avon.  Kettoeth ha'n liv dhe omdhiskwedhes, ev a fistenas war-rag, gans Aragorn ha'n re erell war y lergh gans yttewi ow leski.  Maglennys ynter tan ha dowr, ha dre weles Arloedh-elf diskwedhys yn sorr, amayys ens, hag aga mergh a veu lenwys gans muskotter.  Tri anedha a veu degys dhe-ves gans kynsa omsettyans an liv;  an re erell a veu tewlys y'n dowr gans aga mergh hag oversettys.'

'Yw henna gorfenn an Varghogyon Dhu?' a wovynnas Frodo.

'Nag yw,' yn-medh Gandalf.  'Gwirhaval yw aga mergh dhe verwel, hag evredhys yns i hebdha i.  Mes ny yll bos distruys an Bysowvoekkaow aga honan mar es.  Byttegyns,  nyns eus skila rag own dredha y'n eur ma.  Dha gowetha a dreusis wosa an liv dhe dremena; hag i a'th kavas ha ty ow korwedha fas war'n dor dhe benn an lann, gans kledha terrys yn-dannos.  Yth esa an margh ow sevel yn unn witha rybos.  Disliw ha yeyn es'ta, hag yth esa own dhedha ty dhe vos marow, po gweth.  Gwerin Elrond a's metyas, hag i orth dha doen yn lent war-tu ha Pansaven.'

'Piw a wrug an liv?' a wovynnas Frodo.

'Elrond a'n erghis,' a worthybis Gandalf.  'Yma avon an nans ma yn-dann y nerth, ha hi a vydh liva gans sorr pan vo edhomm dhodho degea an Rys.  Kettoeth ha kapten an Bysowvoekkaow dhe dhos y'n dowr an liv a veu livrys.  Y fynnav leverel bos nebes ow manylyon vy a geworris vy: martesen ny wruss'ta aga gweles, mes nebes an tonnow a wrug furv mergh gwynn bras gans marghek kann ow splanna; hag yth esa meur a belveyn ow rolya hag ow mala.  Dre bols yth esa own dhymm ni dhe livra omsettyans re wyls, hag y tothya ha bos an liv mes a'gan rewl ha'gas doen dhe-ves.  Yma nerth bras y'n dowrow a dheu diworth erghow an Menydhyow Niwlek.'

'Yma puptra ow tehweles dhymm lemmyn.' a leveris Frodo: an bedhyglans meur.  My a dybis my dhe veudhi, gans ow howetha, ow eskerens hag oll.  Mes ni yw salow lemmyn!'

Gandalf a viras yn skon orth Frodo, mes ev re dhegesa y dhewlagas.  'Gwir, hwi oll yw salow rag an termyn dell yw.  Kyns pell y fydh kevywyans ha lowender rag solempnya trygh orth Rys Bruinen, hag y fydhowgh hwi oll ena yn savlaow enorys.'

'Splann!' yn-medh Frodo.  'Marthus yw Elrond ha Glorfindel hag arlydhi mar vras, ha Hirgarr ynwedh, a vynn bos movys ha diskwedhes orthiv kemmys a guvder.'

'Wel, yma skilaow pals i dhe wul yndella,' a leveris Gandalf, yn unn vinhwerthin.  'My yw unn skila dha.  An Bysow yw onan arall: ty yw an Bysowdeger.  Ha ty yw her Bylbo, an Bysowtrover.'

'Bylbo ker!' yn-medh Frodo yn koskek.  'Yth omwovynnav a'n tyller may ma ev.  Yma hwans dhymm may fe ev omma hag klywes oll yn y gever.  Y hwrussa dhodho hwerthin.  An vugh a lammas dres an Loer!  Ha'n kowrvoekka truedhek!'  Kettoeth ha'n ger na ev a goedhas yn kosk down.  


Frodo o salow y'n Diwettha Chi Hebask dhe'n tu est a'n Mor.  An chi na o, dell leversa Bylbo nans yw hirneth, 'chi perfeyth, mars yw da genes po boes po kosk, hwedhla, po kana po travyth marnas esedha ha tybi, po kemmysk teg a oll anedha'.  Bos ena hepken o kur rag skwithter, own, ha tristans.

An gorthugher a besyas ha Frodo a dhifunas arta, hag ny wrug ev omglywes bos res dhodho po powes po kosk, mes yn y vrys yth esa tybyansow a voes ha diwes, ha gwirhaval, kana ha hwedhla a-wosa.  Ev a asas an gweli hag aswonn bos y vregh ogas ha dhe-les ha dell o bythkweth kyns.  Ev a gavas dillas glan a gweth wyrdh restrys parys ragdho, braster gwiw yn kewar ens.  Hag ev dhe vires yn gweder, amovys o ev dhe weles dastewynnyans anodho y honan moenna dres eghenn es dell govhas ev: Yth esa semlans dhodho marthus haval orth noy yowynk Bylbo a wre gwandra gans y ewnter y'n Shayr; mes an dewlagas a viras orto yn prederus.

'Ya, ty re welas nebes traow a-ban wruss'ta mires diworth gweder y'n diwettha tro,' a leveris ev dh'y dhastewynnyans.  'Mes lemmyn y fydh kuntell lowen!'  Ev a ystynnas y dhiwvregh ha hwibana ton.

 Y'n pols na yth esa knouk orth an daras, ha Sam a dheuth a-ji.  Ev a boenyas dhe Frodo ha synsi y dhorn a-gledh yn hwohelus.  Ev a's palvas yn hwar hag ena rudha ha treylya dhe-ves yn hast.

'Hou, Sam!' a leveris Frodo.

'Toemm yw!' yn-medh Sam.  'Dha dhorn, Mr. Frodo.  Hi o pur yeyn dre'n nosow hir.  Mes glori ha gwynnvys!' a grias ev yn unn dreylya a-dro, ow splanna y dhewlagas ha donsya war an leur.  'Splann yw dhe'th weles 'mes a weli hag omdhehwelys arta, syrr!  Gandalf a wovynnas orthiv dhe dhos ha gweles mars os'ta parys dhe dhos yn-nans, ha my a dybis bos ges.'

'Parys ov,' a leveris Frodo.  'En, ha hwilas re erell an bagas!'

'Y hallav dha gemmeres dhedha, syrr,' yn-medh Sam.  'Chi bras yw an huni ma, ha pur goynt.  Pupprys yma tamm arall dh'y dhiskudha, ha ny wodhir an pyth eus a-dro dhe'n nessa kornell.  Hag elfow, syrr!  Elfow omma, hag Elfow ena!  Nebes anedha haval orth myghternyow, splann ha sevur; ha nebes yw mar lowen ha fleghes.  Hag ass eus ilow ha kana!  Nyns esa termyn po kolonn lowr dhymm rag goslowes meur a-ban wrussyn ni dos omma.  Mes yth esov vy ow talleth aswonn nebes manerow an le.'

'My a woer an traow re wruss'ta, Sam,' a leveris Frodo, yn unn synsi y vregh.  'Mes ty a vydh lowen haneth, ha goslowes rag lenwel dha golonn.  En, gid orthiv a-dro dhe'n kornellow!'

Sam a'n ledyas a-hys nebes skochfordhow hag yn-nans gradhow pals hag yn-mes yn lowarth ughel a-ugh glann serth an avon.  Yth esa y gowetha owth esedha yn porth dhe du an chi ow mires war-tu ha'n est.  Skeusow re dewlhas y'n nans a-woeles, mes yth esa golow hwath orth fasow an menydhyow pell a-ugh.  An ayr o toemm.  Son a dhowr ow resek hag ow koedha o ughel, hag ayr an gorthugher o lenwys gans ethenn vedhel a wydh ha bleujennow, avel hav ow treynya hwath yn lowarthow Elrond.

'Splann!' a grias Pyppyn, yn unn lamma yn-bann. 'Ottomma agan kenderow nobyl!  Gwrewgh hyns rag Frodo, Arloedh an Bysow!'  

'Taw taves!' a leveris Gandalf a-dhiworth skeusow a-dhelergh y'n porth.  'Ny dheu traow tebel y'n nans ma; byttegyns y tal dhyn ma na'ga henwyn.  Nyns yw Frodo Arloedh an Bysow, yndella yw mester Tour Tewl Mordor, hag yma y nerth owth ystynna arta dres an norvys!  Yth eson ni owth esedha yn dinas.  Yn-mes anodho, yma'n jydh ow tos ha bos tewl.'

'Gandalf re leveris meur a draow lowen avel honna,' yn-medh Pyppyn. 'Ev a dyb bos res my dhe vos amendys.  Mes analladow yw, dell hevel, rag omglywes po trist po duwenik y'n le ma.  Kana a via da genev, dell omglywav, mar kodhven kan wiw rag an prys.'

'Kana a via da genev vy ynwedh,' a leveris Frodo ynn unn hwerthin.  'Mes y fia gwell genev dybri hag eva y'n eur ma!'   

'Henn a vydh digelmys kyns pell,' a leveris Pyppyn.  'Dell vydh usys ty re omdhiskwedhas bos kall dre sevel a-brys rag boes.'

'Moy es boes! Gwledh!' yn-medh Merri.  'Kettoeth ha Gandalf dhe dherivas ty dhe vos dasyaghes, an darbarow a dhallathas.'  Skantlowr y hwrug ev gorfenna kewsel hag i a veu gelwys dhe'n hel dre son klegh pals ow seni.

 Hel chi Elrond o lenwys gans tus: Elfow dre vras, kynth esa nebes gwestoryon a hilyow erell.  Elrond, herwydh y us, a esedhas yn kador vras orth penn an voes hir war an hirarethva; ha nessa dhodho yth esa dhe unn du Gandalf a'y esedha ha dh'y gila a esedhas Glorfindel.

Frodo a viras orta gans marth, drefenn na wrug ev gweles seulabrys Elrond neb esa kows yn y gever yn meur a hwedhlow; ha dre esedha a'n barth dhyghow ha kledh dhodho, Glorfindel ha Gandalf ynwedh, neb a dybis Frodo  ev dh'y aswonn pur yn ta, a veu diskwedhys avel arlydhi a nerth ha dynita meur.

Gandalf o berra y ughelder es an dhew erell; mes y wols hir gwynn, y varv arghansek nobyl ha'y dhiwskoedh efan a wrug dhodho semlans a vyghtern fur yn henhwedhel. Orth y vejeth goth yn-dann dhiwabrans erghek meur y dhewlagas tewl a veu desedhys avel glow a allsa enowi distowgh gans tan.

Glorfindel o hir ha syth; yth esa y wols ow splanna avel owr, y fas o teg ha yowynk hag anownek ha leun a lowender; y dhewlagas o splann ha tynn, hag avel ilow y lev; orth y dal a esedhas furder, hag yn y dhorn yth esa krevder.

Bejeth Elrond o heb oes, na goth na yowynk, mes ynni y feu skrifys kovyow a veur a draow ha heudh ha moredhek.  Y wols o tewl avel skeusow a vo, ha warnodho a veu gorrys kylghynn a arghans; y dhewlagas o loes avel gorthugher kler, hag ynna yth esa golow avel golow ster.  Enoradow o ev, dell hevelis, avel myghtern kurunys gans gwavow pals, mes hwath yagh avel breselyer prevys hag orth leunder a'y grevder.  Arloedh Pansaven o ev ha galloesek yn-mysk Elfow ha Gwer.

Dhe gres an voes yth esa kador yn-dann nenlenn, hag a-dhelerghti krogow gwiys an fos, hag ynni a esedhas benyn; arloedhes deg dh'y gweles, ha mar haval o hi orth Elrond yn furv venynses may tismygis Frodo hy bos goes nes dhodho.  Yowynk o hi, mes nyns o hi.  Ny davsa rew vyth orth plethennow hy gols tewl, hy diwvregh gwynn ha fas kler o levan ha dinamm, hag yth esa golow ster yn hy dewlagas splann, loes avel nos dhigommol; mes haval orth myghternes o hy semlans, hag yth esa tybyans ha godhvos yn hy gowolok, avel den re wodhva meur a draow a veu dres gans an vlydhynyow.  A-ugh hy thal hy fenn o kudhys gans keghik a las arghansel gans roes a emmow byghan ow tewynnya kann; mes nyns o afinyans vyth dh'y gwisk loes medhel saw kyngel a dhel gonedhys a arghans.

Yndella yth o Frodo dhe weles neb na welsa marnas boghes a dus varwel; Arwen myrgh Elrond, hag ynni, dell veu leverys, semlans Luthien re dhothya war an norvys arta; ha hi a veu henwys Undomiel, rag hy bos Sterennvo hy fobel.  Dre dermyn hir hi re beu yn tir neskerens hy mamm, yn Lorien dres an menydhyow, ha nyns o saw a-gynsow may tehwelsa hi yn Pansaven dhe ji hy thas.  Mes yth esa hy breder, Elladan hag Elrohir, dhe-ves ow kul aneth: lieskweyth i a varghoga pell gans Pellgerdhoryon a'n Gogledh, heb ankovhe torment aga mamm yn fowys an orkow.

Nevra ny welsa Frodo tekter a'n par na yn tra vyw ha ny's dismygsa yn y vrys; hag ev o ha sowdhenys hag ankombrys pan wrug ev aswonn bos plas ragdho orth moes Elrond yn-mysk oll an werin ma mar ughel ha teg.  Yth esa kador wiw ragdho hag ev o ughelhas war pluvogow pals mes hwath ev a omglywas pur vyghan ha nebes kammdhesedhys; mes an omglywans na a dremenas yn skon.  An wledh o lowen hag an boes o gorfalster dh'y nown.  Termyn pell a dremenas kyns ev dhe vires a-dro arta po treylya war-tu ha'y gentrevogyon.

Kynsa, ev a hwilas y gowetha.  Sam re byssa kummyas dhe servya orth y vester, mes ev re beu kedhlys ev dhe vos gwester enorys y'n prys ma.  Frodo a allas y weles lemmyn, owth esedha gans Pyppyn ha Merri orth penn ughella onan a'n moesow tenewen nes dhe'n hirarethva.  Ny allas ev gweles Hirgarr.

Nessa dhe Frodo a-dhyghow dhodho a esedhas korr gans semlans poesek, gwiskys yn kevoethek.  Y varv, pur hir ha gowlek, o gwynn, nes dhe wynnder a'n pann gwynn-ergh a'y dhillas.  Gwiskys gans grogys arghansek o ev, hag a-dro dh'y gonna a grogas kadon a arghans hag adamantys.  Frodo a hedhis dybri rag mires orto.

'Dynnerghi hag omvetyans da!' a leveris an korr, yn unn dreylya war-tu hag ev.  Ena ev a sevis hag omblegya.  'Glowyn kavadow dhis,' yn-medh ev hag omblegya isella hwath.

'Frodo Bagyns kavadow dhisso ha'th teylu,' a leveris Frodo yn ewn, ynn unn sevel gans marth ha skattra y bluvogow.  'Yw ow dismyk ewn ty dhe vos an Glowyn a aswonnav, onan a'n dewdhek keskoweth Thoryn Derowskoes meur?'

'Ov, dhe-wir,' a worthybis an korr, yn unn guntell an pluvogow ha gweres yn kortes orth Frodo dasesedha war y gador.  'Ha ny wovynnav, drefenn my dhe vos kedhlys seulabrys, ty dhe vos kar ha her adoptys  agan koweth Bylbo gerys-da.  Gas vy dhe geslowenhe genes orth dha dhasyaghheans.'

'Meur ras dhis yn feur,' a leveris Frodo

'Ty re wrug nebes anethow pur goynt dell glywav,' yn-medh Glowyn.  'Yth omwovynnav yn feur a-dro dhe'n dra a dhre peswar hobbyt dre vyaj mar bell.  Ny hwarva travyth a'y bar a-ban dheuth Bylbo genen.  Mes martesen ny via gwiw my dhe wovynn re,  drefenn nag yw da gans Elrond na Gandalf kewsel yn y gever dell hevel!'

'My a dyb na gewsyn yn y gever, na hwath dhe'n leha,' a leveris Frodo yn kortes.

Ev a dhismygis nag o gwiw mater an Bysow avel kows anformel keffrys hag yn chi Elrond; hag yn neb kas ev a vynnas ankovhe a-dro dh'y ahwer dre bols.

'Mes govynnus ov vy yn kekemmys,' a geworras ev, 'dhe dhyski a'n dra a dhre korr mar a-vri pellder hir a-dhiworth an Menydh Morynysek.'

Glowyn a viras orto.  'Mar ny wruss'ta klywes, my a dyb na gewsyn a henna ynwedh.  Arloedh Elrond a vydh agan gelwel oll kyns pell, dell grysav, hag ena ni oll a vydh klywes traow pals.  Mes yma meur a draow erell a yll bos leverys.'

Dre dermyn o gesys a'n boes i a geskewsis warbarth, mes Frodo a woslowas moy es kewsel; rag nowodhow a'n Shayr,  saw an Bysow, dhe heveli bos byghan ha pell dhe-ves hag anpoesek, hag yth esa derivadow meur dhe Glowyn a-dro dhe hwarvosow yn ranndiryow a'n gledhbarth yn Gwylvostir.  Frodo a glywas Grymbeorn Koth, mab Beorn, dhe dhos ha bos arloedh a lies gwer hardh, hag y'ga thir ynter an Menydhyow ha Myrkoes ny wrug bedha mos nag ork na vleydh.

'Dhe wir,' yn-medh Glowyn, 'heb an Beornagh, an treusva dhiworth Glynn dhe Bansaven a dhothya ha bos analladow nans yw hirneth.  Gwer golonnek yns i hag i a with igor an Bolgh a-Wartha ha Rys Karrek.  Mes aga thollow yw kostek,' a geworras ev yn unn shakya y benn; 'ha haval orth Beorn kyns nyns yw korryon pur dha gansa.  Hwath, len yns i, ha henn yw talvosek y'n dydhyow ma.  Nyns eus le vyth may ma gwer mar gowethek dhyn ha Glynn.  Gwerin da yns i, an Bardagh.  Mabwynn Bard an Gwareger yw aga arloedh, Brand mab Beyn mab Bard.  Myghtern krev yw ev, ha'y wlaskor a ystynn lemmyn pell dhe'n soth hag est a Esgaroth.'

'Ha pyth eus a'th tus dha honan?' a wovynnas Frodo.

'Yma meur dhe leverel, ha da ha drog,' a leveris Glowyn: 'mes hwath yth yw da y'n brassa rann: feusik en bys lemmyn, kyn na dhienkyn diworth skeus an termyn ma.  Mars eus hwans dhis dhe-wir dhe glywes a-dro dhyn, pes da y fydhav leverel orthis.  Mes hedh orthiv pan vi skwith! Taves Korryon a worlavur pan esons i ow kewsel a'ga dornweyth, dell leverons.'

Wosa-na, Glowyn a dhallathas derivadow hir a hwarvosow yn gwlaskor an Gorryon.  Pur dha o ganso dhe gavoes goslowyas pur gortes; drefenn na wrug diskwedhes Frodo skwithter vytholl ha ny wrug ev assaya chanjya an keskows, kyn hwrug ev kelli y gonvedhes yn mysk henwyn an dus ha'n tylleryow koynt na wrug ev klywes anedha kyns.  Dhe les o ganso, byttegyns, ow klywes bos Deyyn Myghtern yn-dann an Menydh hwath, ha koth o ev lemmyn (wosa treusi y dhew gans degves ha dew ugens bloedh), enoradow, ha golusek yn farthus.  Yth esa ganso hwath seyth a'n deg keskoweth a vatalyas y'n Vatel a Bymp Lu: Dwalyn, Glowyn, Dori, Nori, Byfur, Bofur ha Bombur.  Mar dew lemmyn o Bombur ma na allas ev omwaya diworth y weli-dydh dh'y gador orth an voes, ha res o hwegh korr yowynk rag y dhrehevel.

'Ha pyth eus a-dro dhe Balyn hag Ori hag Owyn?', a wovynnas Frodo.

Skeus a dewlhas fas Glowyn.  'Ny wodhyn ni,' a worthybis ev.  'An mater a Balyn yw brassa rann an skila may hwrug vy dos rag kavoes kusul a neb a drig yn Pansaven.  Mes kowsyn a-dro dhe draow lowenna haneth!'

Ena, Glowyn a dhallathas kewsel a'n oberennow a'y dus, yn unn leverel orth Frodo a-dro dh'aga lavur meur yn Glynn hag yn-dann an Menydh.  'Ni re wrug traow da,' a leveris ev.  'Mes y'n mater a vetolweyth ny yllyn ni kesstriva erbynn ober agan tasow, ha lies aga hevrin yw kellys.  Ni a wra arvwisk da ha kledhedhyow gluw,  mes ny yllyn ni gul lemmyn po kaspows po lown yw par dhe'n re a veu gwrys kyns an dhragon dhe dhos.  Ny wrussyn ni gorbassya an dydhyow koth saw yn balweyth ha drehevel.  Splann via ty dhe weles an dowrhynsyow a Glynn Frodo, ha'n fentenyow, ha'n pollow!  Da via dhe weles an fordhow konsyas gans meyn a liwyow pals!  Ha'n helyow ha stretow kowrvogowek yn-dann an dor gans gwaregow kervys yn furv gwydh; ha'n terrasow ha touryow war skoedhow an Menydh!  Ena y hwelses jy nag en ni diek.'

'Y fydhav dos ha'ga gweles, heb dout vyth mars eus chons dhymm,' yn-medh Frodo.  'Ass via marthus dhe Bylbo dhe weles oll an chanjyow yn Ynyalder Smaug!'

Glowyn a viras orth Frodo ha minhwerthin.  'Bylbo o pur dha genes, a nyns o ev?' a wovynnas ev.

'O,' a worthybis Frodo.  'Y fia gwell genev y weles ev ages gweles oll an touryow ha palesyow y'n bys.'  


Wor'tiwedh an wledh a worfennas.  Elrond hag Arwen a sevis ha mos a-hys an hel, ha'n gwestoryon a holyas orta yn aray gwiw.  An darasow a veu tewlys yn igor, hag i eth a-dreus skochfordh ledan ha dre dharasow erell, ha dos yn hel arall.  Nyns esa moesow ynni, mes yth esa tan splann ow leski yn oeles veur ynter an peulveyn kervys dhe'n dhew du an hel.

Frodo a dheuth ha kerdhes gans Gandalf.  Honn yw Hel Tan,' a leveris an pystrier.  'Omma y hwredh klywes lies kan ha hwedhel - mar kyllydh pesya difun.  Mes gwag ha kosel yw dell vydh usys saw yn dydhyow dy'goel, ha tus a vynn ombrederi ha kavoes kosoleth a dheu omma.  Yma tan omma pupprys, dre'n vlydhen oll, mes nyns eus meur a wolow nahen.'

Hag Elrond dhe entra ha mos dhe'n gador a veu darbarys ragdho,  ilowydhyon elfek a dhallathas gul ilow hweg.  Yn lent an hel a lenwis, ha Frodo a viras yn lowen orth an fasow pals esa kuntellys warbarth;  golow owrek an tan a dhonsyas orta hag isterlentri orth aga gols.  A-dhesempis ev a welas, orth pellder berr diworth tu pella an oeles, denfurv vyghan owth esedha war skavell hag y heyn erbynn peulvan.  War an leur rybdho yth esa hanaf-diwes ha nebes bara.  Frodo a ombrederas may fo ev klav (mars esa kleves byttydh dhe dus yn Pansaven), ha ny allsa ev dos dhe'n wledh.  Dell hevelis, y benn o koedhys yn kosk war y vronn, ha yth esa pleg a'y vantell dewl tennys a-dreus y fas.

Elrond eth ha sevel ryb an dhenfurv daw.  'Difun, mester byghan!' a leveris ev yn unn vinhwerthin.  Ena, yn unn dreylya war-tu ha Frodo ev a's wayelwelis.  'Lemmyn, wor'tiwedh, an pols a vynnes jy orti re dheuth, Frodo,' yn-medh ev.  'Ottomma koweth mayth esa hireth anodho dhis dre dermyn pell.'

An dhenfurv dewl a sevis y benn ha diskudha y fas.

'Bylbo!' a grias Frodo dre aswonnvos tromm, hag ev a lammas war-rag.

'Hou, Frodo chett!' yn-medh Bylbo.  'Ytho, ty re dheuth omma wor'tiwedh, yth esa govenek dhymm ty dh'y wul.  Wel, wel! Ytho, an wledh ma yw gwrys rag enora orthis jy, dell glywav.  Yma govenek dhymm ty dh'y omlowenhe.'

'Prag nag eses jy ena?' a grias Frodo.  'Ha prag nag esa kummyas dhymm dhe'th weles kyns?'

'Drefenn ty dhe vos yn kosk.  Y'th welis evy lieskweyth.  My re esedhas rybos gans Sam pub dydh.  Mes yn kever an wledh, ny wrav vy traow a'n par na yn feur lemmyn.  Hag yth esa neppyth arall o res dhymm y wul.'

'Pyth eses'ta ow kul?'

'Esedha ha tybi heb mar.  My a wra meur a henna y'n dydhyow ma, ha hemm yw an gwella tyller dh'y wul, dell vydh usys.  Difun, dar!' a leveris ev yn unn ismires orth Elrond.  Yth esa terlenter splann yn y dhewlagas heb semlans a gosk a allas gweles Frodo.  'Difun!  Nyns en vy yn kosk, Mester Elrond.  Mar mynnowgh godhvos, hwi oll re dheuth a-dhiworth dha wledh re a-varr, ha hwi re'm ankresyas - yn mysk dismygi kan.  Yth esa kudynn dhymm yn linenn po diw, hag yth esen vy ow tybi y'ga hever; mes lemmyn ny vydhav vy aga howlwul.  Y fydh kemmys a gana may fo herdhys glan an tybyansow diworth ow fenn.  Res vydh dhymm gul dhe'm koweth an Dunadan dhe'm gweres.  Ple'ma ev?'

Elrond a hwarthas.  'Ev a vydh kevys,' a leveris ev.  'Ena, hwi dew a vydh mos yn kornell ha kowlwul agas oberenn, ha ni a vydh hy klywes ha'y breusi kyns gorfenna agan kevywi.'  Kannasow a veu dannvenys rag kavoes koweth Bylbo, kyn na wodhva nagonan an le mayth esa ev, na'n skila nag esa ev y'n wledh.

Rag an termyn, Frodo ha Bylbo a esedhas an onan ryb y gila, ha Sam a dheuth yn skon hag omdhesedha nes dhedha.  I a geskewsis warbarth dre levow kosel, heb arwodhvos a'n lowender hag ilow y'n hel a-dro dhedha.  Nyns esa meur a nowodhow dhe Bylbo a-dro dhodho y honan.  Wosa gasa Hobytun ev re wandersa a-dro yn antowlek, po a-hys an Fordh po y'n powdir a-denewen; mes yn neb maner ev re lywsa pupprys war-tu ha Pansaven.

'My a dheuth omma heb meur a aneth,' yn-medh ev, 'ha wosa powesa yth yth vy war-rag gans an gorryon dhe Glynn: ow diwettha vyaj.  Ny vydhav vy vyajya arta.  Balyn koth re alsa.  Ena y tehwelis vy omma, hag omma yth esen vy a-dhia an termyn na.  My re wrug traow divers.  My re skrifas nebes moy a'm lyver.  Ha, heb mar, my a dhismyk nebes kanow.  I a's kan termyn a dermyn: saw rag ow flesya, dell dybav; drefenn nag yns i da lowr rag Pansaven, heb mar.  Ha goslowes a wrav ha tybi a wrav.  Dell hevel, ny wra besya termyn omma, yth yw hi hepken.  Tyller marthus dhe-wir.

My a glyw nowodhow a bub eghenn, diworth an tiryow dres an Menydhyow, ha 'mes an Soth mes boghes diworth an Shayr.  My a glywas a-dro dhe'n Bysow, heb mar.  Gandalf re beu omma lieskweyth.  Kyn na wrug ev lever meur orthiv vy, ev re dheuth ha bos kevrinekka es bythkweyth kyns y'n vlydhen po diw yw passys.  An Dunadan re leveris moy dhymm.  Ass yw koynt ow bysow dhe wul kemmys a ankresyans!   Tru, na wrug Gandalf kavoes skonna moy a dherivadow! Y hallsen vy ow honan dri an dra omma nans yw pell heb kemmys a ahwer.  My re dybis yn nebes prysweythyow a-dro dhe dhasweles dhe Hobytun rag y gyrghes; mes yth esov vy ow tos ha bos koth, hag i a'm lettya: Gandalf hag Elrond. Dell heveli, i a dybi bos an Eskar orth ow hwilas yn pub le, hag ev a wrussa kigereth orthiv, mara'm synsa ev ow kwandra a-dro y'n Gwylvos.

'Ha Gandalf a leveri:  "An Bysow re dremenas war-rag, Bylbo.  Ny via dhe-les po dhisso po dhe dus erell, mar kwruss'ta assaya mellya yn y gever arta."  Kampoell koynt o, gwiw a Gandalf.  Mes ev a leveris ev dhe witha warnas, ytho, ny'n helghis vy.  Pes da ov dhe-wir dhe'th weles salow omma.'  Ev a hedhis ha mires gans dout orth Frodo.

'Usi ev genes omma?' a wovynnas ev yn unn hwystra.  Ny allav vy omlettya omglywes govynnus, ty a woer, wosa oll a glywis vy.  Y fia pur dha genev gyki orto arta.'

'Usi, ymava genev,' a worthybis Frodo, yn unn omglywes anvodh koynt.  'Y semlans yw an keth ha bythkweyth kyns.'

'Wel, y fia da genev y weles saw pols berr,' yn-medh Bylbo.

Pan wrug ev omwiska, Frodo re notsa an Bysow dhe vos gorrys dhe gadon nowydh, skav mes krev, a-dro dh'y gonna hag ev ow koska.  Yn lent ev a'n tennas ha diskwedhes.  Bylbo a ystynnas dorn.  Mes Frodo a gildennas an Bysow yn skon.  Gans ankres ha marth ev a aswonnis nag esa ev ow mires orth Bylbo namoy; dell hevelis, skeus re dheuth yntredha , ha dresto ev a aswonnis ev dhe weles kroadur byghan krebogh gans fas nownek ha diwdhorn askornek ow palvala.  Ev a omglywas hwans dh'y weskel.

Dell hevelis, an ilow ha'n kanow a-dro dhedha a hokyas ha taw a dheuth.  Bylbo a viras yn skon orth fas Frodo ha treusi dorn a-rag y dhewlagas.  'My a gonvedh lemmyn,' a leveris ev.  'Kudh e!  Drog yw genev: drog yw genev an bern ma dhe goedha warnas: drog yw genev 'dro dhe buptra.  A nyns eus gorfenn dhe anethow?  Nag eus, dell dybav.  Pupprys yth yw res dhe nebonan arall dhe besya an hwedhel.  Wel, ny yll bos hedhys.  Eus skila dhe assaya kowlwul ow lyver, dell omwovynnav?  Mes, na brederyn 'dro dhe henna lemmyn - klywyn nebes nowodhow gwir!  Lever orthiv a-dro dhe'n Shayr!'


Frodo a gudhas an Bysow, ha'n skeus a dremenas heb gasa saw temmik a gov.  Yth esa golok hag ilow Pansaven a-dro dhodho arta.  Bylbo a vinhwarthas ha hwerthin yn lowen.  Pub temmik a nowodhow a-dhiworth an Shayr a allas leverel Frodo - gweresys hag ewnhes termyn dhe dermyn gans Sam - o dhe les yn feur dhodho, ha treghyans an anpoesekka gwydhenn ha prattys an byghanna flogh yn Hobytun.  Yth esens i mar dhown yn mysk hwarvosow an Peswar Ferdhynn ma na wrussons i notya devedhyans gour gwiskys yn pann glas du.  Dre lies mynysenn ev a sevis ha mires war-nans orta gans minhwerthin.

A-dhesempis Bylbo a viras yn-bann.  'Ah, ottaji wor'tiwedh, Dunadan!' a grias ev.

'Hirgarr!' yn-medh Frodo.  'Dell hevel yma meur a henwyn dhis.'

'Wel, Hirgarr yw onan na wrug vy klywes kyns, yn neb kas.' a leveris Bylbo.  'Prag y hwre'ta y elwel yndella?'

'I a'm gelow yndella yn Bri.' a leveris Hirgarr yn unn hwerthin, 'hag yndella y feuv kommendys orto.'

'Ha prag y hwre'ta y elow Dunadan?' a wovynnas Frodo.

'An Dunadan,' yn-medh Bylbo.  'Lieskweyth yw ev gelwys yndella omma.  Mes my a dybis ty dhe wodhvos lowr a Elvek dhe aswonn dun-adan : Gour an West, Numenoragh.  Mes nyns yw hemma termyn gwiw rag dyskansow!'  Ev a omdreylyas war-tu ha Hirgarr.  'Ple'th eses'ta, ow howeth?  Prag nag eses'ta y'n wledh?  Yth esa an Arloedhes Arwen ena.'

Hirgarr a viras yn-nans orth Bylbo yn sevur.  'My a woer,' yn-medh ev.  'Mes lieskweyth yth yw res my dhe worra a-denewen lowender.  Elladan hag Elrohir re dhehwelas 'mes an Gwylvos yn anwaytys, hag yth esa nowodhow dhedha a vynnis vy aga hlywes distowgh.'

'Wel, ow howeth,' a leveris Bylbo, 'wosa klywes an nowodhow, a yllydh ri dhymmo pols?  Yma res dhymm a'th weres gans neppyth ter.  Elrond a lever bos res dhymm gorfenna an gan yw dhymm kyns diwedh an gorthugher ma, ha hedhys ov.  En yn kornell ha'y splanna!'

Hirgarr a vinhwarthas.  'War yew ytho!' a leveris ev.  'Gas vy hy klywes!'


Frodo a veu gesys y honan dre bols, drefenn Sam dhe goedha yn kosk.  Y honan o ev hag ev a omglywas nebes gwayvys, kyn feu kuntellys gwerin Pansaven oll a-dro dhodho.  Mes an re o nes dhodho o taw, hag i ow koslowes orth an ilow a levow ha maynys, ha ny wrussons i koela orth travyth arall.  Frodo a dhallathas goslowes.

Yn kynsa, tekter an melodiow ha'n geryow keswiys der tavosow elfek a'n synsas yn-dann husenn kettell wrug ev dalleth attendya orta,  kyn na wrug ev aga honvedhes saw boghes.  Dell hevelis dhodho, an geryow a wrug furvow, hag igerys a-ragdho yth esa gwelyow a diryow pell ha traow splann na wrug ev dismygi hwath; ha'n hel danenowys a dheuth haval orth niwl owrek a-ugh moryow a ewyn a hanasas orth emlow an bys.  Ena, an husenn a dheuth ha bos moy haval orth hunros, bys yn ev dhe omglywes bos avon dhibenn a owr hag arghans ow hwedhi hag ow frosa dresto, re routhek o dhe gonvedhes hy fatron; hi a dheuth rann an ayr esa ow polsas a-dro dhodho, ha hi a'n gorlybyas ha beudhi.  Yn skon ev a sedhis yn gwlaskor dhown a gosk.

Ena ev a wandras, dre dermyn hir, yn hunros a ilow a dheuth ha bos dowr ow resek hag a dheuth ha bos lev a-dhesempis.  Dell hevelis, yth o lev Bylbo, ow keurgana gwersow.  Kosel ens yn kynsa hag ena klerra a besyens i.


Earendil hardh o marner kyns

a daryas yn Arvernien;

yn Nimbrethil 'th oberis ha

gul skath vrav rag gul vyaj hen;

Hy goelyow arghans gwiys teg,

a arghans teg hy lugern splann,

hy flour-rag gwrys yn furv alargh,

ha golow war'n baneryow kann.


'Vel myghtern hen ervys 'veu ev

gans kaspows grev a gylghyow loes,

y skoes gans runyow skrifys down

rag gwitha own ha drog ragdho.

Gwarak a gorn-dragon 'veu gwrys,

y sethow gwrys a eboni,

a arghans splann y hoberjon

ha hir y woen chalsedoni.

Kolonnek gans kledha a dhur,

y vasnet meur a adamant,

pluvenn a er a-wartha penn

ha splann; gwyrven dh'y vronn efan.


Yn-dann an Loer ha ster, diworth

trethow an North ev eth a-bell,

sowdhenys yn hynsyow a hus

ha dydhyow dres tiryow marwel.

D'worth dor a horn y'n Tiryow Rew

gans skeusow tewl war vreow fell,

d'worth syghor krin yn gwylvos poeth

ev eth gans toeth, ha gwandra pell

war voryow tewl yn hyns an nos  

a-bell, ha dos yn Nos Travyth,

ha mos arta heb gweles mann

na vorlann splann na wolow vyth.

Gans goelyow leun dre wynsow krev

y fias ev der ewyn yeyn

d'worth west dhe est, dhe-dre yn tall

ha heb rag-galow yn toeth men


Y teuth yn nij Elwing dhodho

gans flamm enowys; splannder kann

ow leski gwynn 'vel adamant,

yth esa, rann hy thorgh, an tan.

Y kelmis Silmaril orto,

kurunys o gans golow byw.

Heb own, ow treylya gorhel meur;   

golow, yn eur a nos, yn fyw.

D'worth Tir Heb Oes a-dreus an Mor

'teuth tewedh meur ow sevel rydh;

gwyns bras y nerth yn Tarmenel,

yn hynsyow pell a'gan norvys;

ow herdhya orth y worhel hardh

'vel hwyth ow tardha 'dreus an mor

eskesys loes, terfyskus fest,

d'worth est dhe west yn gwynsow oer.


Dre Nos Bythkwethek, degys hwath,

mordonnow skav ha du ha rydh,

dre lewyow tewl ha dres morlann

beudhys yn-dann an liv kyns Dydh.

Y klywis ev war dreth a berl;

gorfenn an nor, an ilow hir

ha tonnow bras dibowes prest,

ow rolya fest orth jow'lys kler.

Menydhyow taw y hwelas ev;  

ow sevel krev war dhewlin bell

a Eldamar ha Valinor

yw gwelys d'worth an moryow kel.

'Vel gwandryas diworth an nos

y hwrug ev dos yn porth gwynn teg,

wostiwedh saw yn Elfustir

gans golow kler hag ayr yw hweg,    

yn-dann bre Ilmarin may splann

a-is yn nans yw serth, lugern

a Tirion; hy thouryow prout

yn dowr Lynndhu yw gwelys kler.


Y taryas ev y'n tyller na

ha kanow da y'n dysksons i,

ha hwedhlow hen gans doethyon fur,

telynn a owr y trosons i.

Y'n gwisksons i gans dillas kann,

golowys splann a-ragdho, ha

dre'n Kalakirian y teuth

yn tiryow kudh, y studh; truan.

Y teuth ev bys yn hel heb oes;

ynni a goedh blydhynyow splann,

ha raynya hwath an Myghtern Hen

ha prest war Menydh Ilmarin,

ha geryow taw 'veu kewsys kler

a werin Gwer hag aghow-Elf,

ha gwelys traow yw dres an nor

yw kudhys d'worth tus oll marwel.


Gorhel nowydh 'veu gwrys ragdho,

a vithril o ha gweder bol,

hy flour ow splanna; roevow vyth

na woelyow orth gwern arghans oll:

an Silmaril 'vel lugarn splann

ha baner kann, flamm byw dhodho,

gorrys hewel gans Elbereth;

Varda a dheuth ha gul ragdho

diwaskell wynn, anvarwel hardh

ha gorra warnodho dever

dhe vyajya y'n ebron dibenn,

a-dhelergh splannder Howl ha Loer.


D'worth breow ughel yn Aman;  

dowrow arghansek, gwynsow hweg,

y nijas ev; golow a-bell

ow kwandra pell dres Menydh teg.

D'worth penn an nor y treylyas ev

gans hireth grev rag dos arta

dh'y dre, der skeusow, vyaj hir,

ow leski kler 'vel sterenn, ha

dres niwlow tewl y teuth avel

flamm kann a-bell 'dherag an Howl,

ha marthus kyns bora dhe dhos

yn Nordir, loes ow frosa dowr.


Dres Norvys-Kres y treusis ev

ha klywes levow wor'tiwedh;

an ahwer a vorenyow-elf

y'n dydhyow fell, blydhynyow hen.

Mes orto 'th esa dever meur;

bys yn an Loer disliw dhe dhos,

dhe besya prest heb tarya moy

yn morlann mayth yw marwel tus.

Bys vykken hwath kannas y fydh,

heb powes vyth d'worth dever prest;

dhe dhoen a-bell y lugarn splann,

an Deger Flamm a Westerness.


An geurgan a worfennas.  Frodo a igoras y dhewlagas ha gweles bos esedhys Bylbo war y skavell a-ji dhe gylgh a woslowysi esa ow minhwerthin ha takkya.

'Lemmyn res yw ni dh'y klywes arta.' a leveris unn Elf.

Bylbo a sevis hag omblegya.  'Feklys ov, Lindir,' yn-medh ev.  'Mes y fia re skwithus dh'y dasleverel oll.'

'Ny via re skwithus ragos jy,' an Elfow a worthybis yn unn hwerthin.  Ty a woer nag osta nevra skwithys dre dhythya dha wersyow dha honan.  Mes, dhe wir, ny yllyn ni gorthybi orth dha wovynn wosa y glywes marnas unnweyth!'

'Pyth?' a grias Bylbo.  'A ny yllowgh hwi dismygi py rannow a veu gwrys genev vy ha'n re gans an Dunadan?'

'Nyns yw es ragon dhe aswonn an dihevelepter ynter dew dhen marwel.' a leveris an Elf.

'Flows, Lindir,' a leveris Bylbo yn unn renki.  'Mar ny yll'ta aswonn dyfransow ynter Gour ha Hobbyt, dha vreus yw gweth es dell dybis vy.  Mar dhihaval ha pys hag avalow yns.'

'Martesen. Yn dewlagas deves, semlans deves erell yw dihaval heb dout,' yn-medh Lindir yn unn hwerthin.  'Po yn dewlagas bugeledh dheves.  Mes ny wrussyn ni studhyans a dus marwel.  Yma negys arall dhyn.'

'Ny vydhav vy dadhla genes,' yn-medh Bylbo.  'Koskek ov vy wosa kemmys a ilow ha kana.  Y hwrav vy gasa ha ty a yll dismygi mar mynnydh.'

'Ev a sevis ha dos war-tu ha Frodo.  'Wel, henn yw gwrys,' a leveris ev, kosel y lev.  'Ev a hwarva yn fordh gwell es dell waytis vy.  Nyns eus govynnadow a nessa tro lieskweyth.  Pandr'a dybydh yn hy hever?

'Ny vydhav vy assaya dismygi,' yn-medh Frodo yn unn vinhwerthin.

'Ny res,' a leveris Bylbo.  'Dhe-wir, oll a veu gwrys genev vy.  Saw Aragorn o ter my dhe worra ynni neppyth a-dro dhe ven glas.  Ev a dybis bos henna poesek dell hevelis.  Ny wonn praga.  Apert o ev dhe dybi bos an dra oll dresov, hag ev a leveris bos ow negys ow honan mars en vy tontek lowr dhe wul gwersow 'dro dhe Earendil yn chi Elrond.  Ewn yw ev martesen.'

'Ny wonn,' a leveris Frodo.  'Gwiw o yn neb maner, dell hevelis dhymmo, mes ny allav vy y styrya.  Hanter yn kosk en vy pan dhallethsys, ha dell hevelis hi a besyas war-rag diworth neppyth mayth esen vy ow hunrosa a-dro dhodho.  Ny wrug vy konvedhes bos dha lev ow kewsel kyns pols ogas dhe'n diwedh.'

'Kales yw dhe besya difun omma, kyns bos aswonnys an tyller,' yn-medh Bylbo.  'Nyns yw gwirhaval hobbytow dhe gavoes ewl elfek rag ilow ha bardhonieth ha hwedhlow.  Dell hevel, i a's gar kemmys a voes, po moy.  I a vydh pesya dre dermyn pell hwath.  A via da genes slynkya dhe-ves rag kewsel nebes moy yn kosel?'

'A yllyn ni?' yn-medh Frodo.

'Heb mar.  Hemm yw lowender, nyns yw negys.  Deus ha mos dell vynnydh, mes na wra tros.'


I a sevis ha kildenna yn kosel y'n skeusow, ha mos war-tu ha'n darasow.  I a asas Sam, down yn kosk hwath gans minhwerthin dh'y fas.  Yn despit dh'y dhelit a vos yn herwydh Bylbo, Frodo a omglywis nebes edrek hag i dhe asa Hel an Tan.  Hag i dhe dreusi an treudhow lev kler yn unnsel a iselhas yn unn gana.


A Elbereth Gilthoniel,

silivren penna miriel

o menel aglar elenath!

Na chaered palan-diriel

o galadhremmin ennorath.

Fanuilos, le linnathon

nef aer, si nef aearon!


Frodo a hedhis pols, yn unn mires war-dhelergh.  Yth esa Elrond yn y gador hag yth esa an tan orth y fas haval orth golow hav orth gwydh.  Ogas dhodho a esedhas Arloedhes Arwen.  Gans marth Frodo a welas bos Hirgarr ow sevel rybdhi ; y vantell o tewlys war-dhelergh dres y skoedh, ha dell hevel yth o ev gwiskys gans kaspows elfek, hag yth esa sterenn ow splanna orth y vronn.  I a gewsis warbarth, hag ena Arwen a omdreylyas war-tu ha Frodo distowgh dell hevelis dhodho, ha golow hy dewlagas a goedhas warnodho diworth pellder ha gwana y golonn.

Ev a sevis stag, gorhenys, ha syllabennow hweg an gan elfek a goedhas a-dro dhodho haval orth jowelys kler a eryow ha melodi kemmyskys.  'Kan a-barth Elbereth yw,' a leveris Bylbo.  'I a vydh kana honna, ha kanow erell a'n Wlaskor Vennesik, lieskweyth haneth.  War yew!'

Ev a hembronkas Frodo dh'y stevell vyghan y honan.  Yth esa daras y'n lowarth dhedhi ha settys o war-tu ha'n soth a-dreus kownans an avon Bruinen.  Ena i a esedhas dre dermyn hir, ow mires dre'n fenester orth an ster splann a-ugh an koesow a yskynnas tu serth an kownans, hag ow kewsel yn kosel.  Ny gowssons i namoy a nowodhow byghan an Shayr pell dhe-ves, na'n skeusow tewl ha peryllow esa yn aga hyrghynn, saw a'n draow teg re welsens i y'n norvys warbarth, a'n Elfow, a'n ster, a wydh, ha tro hwar an vlydhen splann y'n koes.


Wor'tiwedh yth esa knouk orth an daras.  'Gav dhymm mar mynnowgh,' a leveris Sam yn unn worra y benn y'n stevell, 'mes yth esen vy owth omwovynnav mars yw res dhywgh a neppyth.'

'Ha gav dhymmo, Sam Gamji,' a worthybis Bylbo.  'My a dyb dha lavar gwir yw bos eur wiw dha vester dhe vones dh'y weli.'

'Wel, syrr, yma Kusulyans a-vorrow a-varr, dell glywav, ha ny wrug ev sevel y'n kynsa tro ma's hedhyw.'

'Gwir dhe-wir, Sam,' a leveris Bylbo yn unn hwerthin.  'Ty a yll goresek dhe-ves ha leverel orth Gandalf ev dhe vos gyllys dh'y weli.  Nos dha, Frodo!  Gwynn ow bys, da re beu dhe'th weles arta!  Nyns eus tus vyth haval orth hobbytow rag gul keskows da.  Yth esov vy ow tos pur goth, hag yth esov vy ow talleth omwovynn mar kwrav vy bywa hir lowr dhe weles dha japtraow a'gan hwedhel.  Nos dha!  Y hwrav vy kerdhes y'n lowarth, dell dybav, ha mires orth ster Elbereth.  Kosk yn ta!'                                    

                                                                            

                       


14. Kusulyans Elrond

Y'n nessa dydh, Frodo a dhifunas a-varr, diskwithys ha yagh y omglywans. Ev a gerdhas a-hys an terrasow a-ugh an Bruinen, ughel hy dowr ha mires orth an howl, disliw ha goyeyn ow sevel a-ugh an menydhyow a-bell, ow splanna war-nans yn ledrek dre'n niwl arghansek tanow; an gluth war'n del melyn esa ow terlentri, ha roesow gwiys a roesowrlin a dewynnyas orth pub pryskenn. Sam a gerdhas rybdho, taw, mes yn unn frikhwytha an ayr, ha mires termyn a dermyn gans marth yn y dhewlagas orth an ughelder meur war-tu ha'n Est. An ergh o gwynn war aga bleynyow.
War gador o treghys yn men orth pleg an hyns i a gavas Gandalf ha Bylbo esa gyllys yn keskows. 'Hou! Myttin da!' a leveris Bylbo. 'A omglywydh parys rag an kusulyans meur?'
'Yth omglywav bos parys rag puptra; pynag a vo,' a worthybis Frodo. 'Mes an dra a via gwell genev hedhyw yw kerdhes ha diskudha y'n nans. Y fia da genev mos y'n koesow-pin na yn hons.' Ev a bysinyas pell dhe-ves ughel orth tu Pansaven war-tu ha'n north.
'Martesen y fydh chons dhis diwettha,' yn-medh Gandalf. 'Mes ny yllyn ni gul towlow vyth hwath. Yma meur dhe glywes hag ervira hedhyw.'

Distowgh hag i ow kewsel unn glogh a sonas kler. Henn yw an klogh-gwarnyans rag Kusulyans Elrond,' a grias Gandalf. 'Dewgh lemmyn! Ha ty ha Bylbo yw mynnys.'
Frodo ha Bylbo a holyas warlergh an pystrier yn skon a-hys an hyns gwius war-tu ha'n chi. War agas lergh a dheuth Sam yn unn woresek; anelwis hag ankevis y'n pols na.
Gandalf a's hembrenkis dhe'n porth may kavsa Frodo y gowetha y'n gorthugher o passys. Yth esa golow kler myttin an kynyav owth issplanna y'n nans. Tros a dhowrow ow klattra a dheuth war-vann diworth an avon dythyek. Yth esa ydhyn ow kana, hag yth esa koseoleth yaghus war an tir. Yn brys Frodo y fo peryllus, ha kyhwedhlow a'n tewlder ow tevi y'n norvys yn-mes, a hevelis bos saw kovyow a hunros poenvosek; mes an fasow a omdreylyas rag mires orta hag i owth entra o sevur.
Yth esa Elrond ena, ha nebes tus erell owth esedha taw a-dro dhodho. Frodo a welas Glorfindel ha Gloin; hag yn kornell yth esa Hirgarr owth esedha y honan, gwiskys arta gans y dhillas koth hag usys dre vyajya. Elrond a dhros Frodo dhe gador rybdho, ha'y gommendya dhe'n kuntelles yn unn leverel:
'Ottomma, ow howetha, an hobbyt, Frodo mab Drogo. Boghes a dus re dheuth bythkweth omma dre beryll brassa po dre negys ynniadowwa.'
Ena, ev a dhiskwedhas ha kommendya an re na wrug metya Frodo gansa kyns. Yth esa korr yowynkka ryb Gloin; y vab Gymli. Ryb Glorfindel yth esa nebes kusuloryon erell a goskordh Elrond, Erestor o aga chyf; ha ganso yth esa Galdor, Elf a-dhiworth an Porthow Loes a dhothya der negys a-barth Kirdan an Ser Gorhel. Ynwedh yth esa Elf anaswonnys gwiskys gans dillas gorm ha glas, Legolas, kannas a-dhiworth y das, Thranduil, Myghtern an Elfow a Myrkoes Kledh. Esedhys nebes a-les yth esa gour teg ha nobyl y fas, tewl y wols ha loes y dhewlagas, goethus ha sevur y wowolok.
Yth esa pellyst ha botasennow dhodho avel bos parys rag vyaj dre vargh; ha kynth esa y dhillas a gnas gevoethek, ha'y vantell pervedhys gans milvlew, merkys ens i dre vyajyow hir. Yth esa konna-bond a arghans dhodho ha gorrys ynno men gwynn; y wols o treghys a-dro dh'y dhiwskoedh. Yth esa ganso, orth boldryk, korn meur arghans y vleyn hag esa war y dhewlin y'n pols na. Ev a lagattas orth Frodo ha Bylbo gans marth tromm.
'Ottomma,' a leveris Elrond, yn unn dreylya war-tu ha Gandalf, 'Boromir, gour a-dhiworth an Soth. Ev a dheuth y'n myttin loes, hag ev a wra hwilas kusul. My re'n erghis dos omma, drefenn bos gorthybys y wovynnow omma.'

_Nyns yw res leverel oll a veu kewsys ha dedhlys y'n Kusulyans. Meur a veu leverys a-dro dhe hwarvosow y'n norvys yn-mes, yn arbennik y'n Deghow, hag y'n tiryow ledan war-tu ha'n est diworth an Menydhyow. Frodo re glywsa kyhwedhlow pals a'n draow ma seulabrys; mes hwedhel Gloin o nowydh dhodho, ha pan kewsis an korr ev a attendyas yn ta. Dell hevelis, yn mysk splannder aga ober-dornweyth yth esa ahwer dhe golonn Korryon an Menydh Morynysek.
'Nans yw lies blydhen lemmyn,' yn-medh Gloin, 'skeus a ankres a dheuth war agan pobel. Ny gonvedhsyn ni a ble teuth ev yn kynsa. Geryow a dhallathas bos hwystrys yn-dann gel: leverys veu ni dhe vos maglennys yn tyller kul, hag y fia kevys splannder ha golusogneth brassa yn norvys ledanna. Nebes a gewsi a Moria: oberennow meur agan tasow hag yw henwys y'gan taves agan honan Khazad-dum; ha wor'tiwedh i a dhiskleryas bos nerth ha niverow bras lowr dhyn rag dehweles.'
Gloin a hanasas. Moria! Moria! Revedh an Norvys Kledh! Re dhown a wrussyn ni palas ena ha difuna an own dihanow. Dre dermyn hir re besyas gwag hy flasow kowrek a-ban fias fleghes Durin. Mes arta ni a gewsi anedhi gans hireth, ha hwath gans euth; rag na wrug bedha korr vyth tremena darasow Khazad-dum dre lies bywnans Myghtern, saw Thror hepken, hag ev a verwis. Wor'tiwedh, byttegyns, Balin a woslowas orth an hwystrennow, hag ervira mos; ha kyn na wrug ri Dain y gummyas yn bolonjedhek, yth eth ganso Ori hag Oin ha meur a'gan gwerin, hag i eth war-tu ha'n Dyghow.
'Nans yw ogas dhe dheg warn ugens blydhen o henna. Dre bol'ta y teuth nowodhow, ha da o, dell hevelis: messajys a leveris bos entrys Moria hag oberenn veur dhe vos dallethys ena. Wosa-na yth esa taw, ha nevra nyns esa ger vyth a-dhiworth Moria a-dhia an termyn na.
'Ena, nans yw a-dro dhe vlydhen kannas a dheuth dhe Dain, mes ny dheuth ev a-dhiworth Moria  saw Mordor: marghek nosweyth a elwis Dain dh'y yet. Arloedh Sawron Meur a vynnas bos kowethek genen dell leveris ev. Bysowyer a rosa ev a-barth dhodho, kepar dell wrug ev yn dydhyow koth. Hag ev a bysis yn ynniadow a-dro dhe hobbytow, a-dro dh'aga eghenn hag an le may'th yns i trigys. "Rag Sawron dhe wodhvos bos onan anedha aswonnys genowgh war neb tro."
'Anes yn feur en ni wosa klywes henna, ha ny wrussyn ni gorthyp vyth. Hag ena y lev fell a veu iselhes, hag ev a'n hwekhasa mar kalla ev. "Avel aswonnvos byghan hepken a'th vodh da Sawron a bys yndella," yn-medh ev: "ty dhe gavoes an lader na ," yndella o y er, "ha kemmeres a-dhiworto, a-vodh po na vo, bysow byghan, bysow a'n lyha, a wrug ev ladra. Yth yw marnas truflenn a si Sawron, hag aswonnvos a'th vodh da. Mara'n kevydh, an tri bysow esa dhe'n hensirys Korr a vydh daskorrys dhis, ha'n wlaskor a Moria a vydh dhisso bys vykken. Mar kevydh nowodhow hepken a'n lader, mars yw ev byw hwath ha'n le may ma ev, hag y fydh gwerison meur dhis ha an Arloedh a vydh kowethek dhis yn turyadow. Mar neghydh, ny vydh gwel mar dha. A neghydh?"
'Ena, y anall a dheuth haval orth si serf, hag oll a sevis nes a grenas, mes Dain a leveris: "Ny leverav na ya na na. Res yw dhymm prederi a-dro dhe'n messaj ma hag y styr yn-dann y vantell deg."
' "Preder yn ta, mes heb hirder," a leveris ev.
' "Termyn ow thybyansow yw dhymmo," a worthybis Dain.
' "Rag an termyn," a leveris ev, ha marghogeth dhe-ves y'n tewlder.
'Poester re beu war golonn agan pennternedh a-dhia an nos na. Nyns o res dhyn lev fell an gannas rag gul gwarnyans dhyn bos dh'y eryow ha wodros ha frows; drefenn ni dhe wodhvos seulabrys na wrug chanjya an nerth re dhasentras yn Mordor, ha puprys ev a'gan trayta yn hirneth. Dewweyth re dhaswelas an gannas, ha mos arta heb gorthyp. Yma'n tressa ha'n diwettha prys, dell lever ev, ow tos kyns pell, kyns diwedh an vlydhen.
Ytho, y feuv dannvenys wor'tiwedh gans Dain rag dri gwarnyans dhe Bylbo ev dhe vos hwilys gans an Eskar, ha dyski, mar eus godhvos, prag yth eus hwans dhodho a'n bysow ma, an bysow a'n leha ma. Ynwedh ni a vynn kavoes kusul Elrond. Drefenn an Skeus dhe devi ha dos nessa. Ni a dhiskudhas bos dannvenys kannasow ynwedh dhe Vyghtern Brand yn Glynn, hag yma own dhodho. Yma own dhyn ev dhe hepkorr martesen. Seulabrys yma bresel ow tarbari dh'y emlow a'n est. Mar ny wren ni gorthyp vyth, an eskar a vo gwaya Gwer yn-dann y rewl dhe omsettya erbynn Myghtern Brand ha Dain ynwedh.'
'Dos omma a veu gwrys yn ta,' a leveris Elrond. 'Ty a vydh klywes hedhyw oll yw res dhis rag konvedhes ententys an Eskar. Nyns eus travyth a yllowgh hwi gul, saw settya er y bynn, po gans govenek po hebdho. Mes ny settyowgh agas honan. Ty a vydh dyski bos dha ahwer saw rann ahwer norvys a'n west. An Bysow! Pandr'a wren ni gans an Bysow, an bysow a'n leha, an druflenn a si Sawron? Honn yw an breus yw res dhyn ervira.
'Henn yw an acheson may fewgh gelwys dh'omma. Gelwys dell leverav, kyn na wrug vy agas gelwel dhymm, estrenyon a-dhiworth tiryow a-bell. Hwi re dheuth hag omma yth esowgh hwi omvetys warbarth, y'n pols poran a dermyn ma, dre jons dell havallo. Mes hwath, nyns yw yndella. Krysewgh yn y le bos ordenys dhyn nyni a esedh omma, na dus erell vyth, gul kusul rag peryll an norvys.
'Lemmyn, rakhenna, traow re beu kudhys diworth oll saw neb lies a dus bys y'n jydh ma, a vydh kewsys yn igor. Ha kynsa, rag may hyll konvedhes oll gnas an peryll, Hwedhel an Bysow a vydh leverys a-dhiworth an dalleth bys dhe'n diwedh y'n eur ma. Hag y fydhav vy dalleth an hwedhel na kyn hwra tus erell y worfenna.

Ena oll a woslowas hag Elrond, dre lev kler, ow kewsel a Sawron ha'n Bysowyer a Nerth, ha'ga govelyans yn Nessa Oes an norvys nans o hirneth. Rann a'y hwedhel o godhvedhys gans nebes a'n dus esa ena, mes ny wodhva nagonan an hwedhel leun, ha dewlagas lies den a veu treylys war-tu hag Elrond gans own ha marth hag ev ow leverel a wovyon-Elfek Eregion ha'ga howethyans gans Moria, ha'ga therder rag skentoleth may hwrug Sawron aga maglenna dredho. Y'n termyn na, nyns o tebel y semlant, hag i a dhegemmeras gweres a-dhiworto ha dos meur yn kreft, hag ev a dhyskis aga hevrinyow oll ha'ga trayta, ha govelya yn-dann gel yn Menydh an Tan an Unn Bysow rag may fo ev aga mester. Mes Kelebrimbor a'n aswonnis, ha kudha an Tri re wrug ev; hag yth esa bresel, hag an tir a veu difeythys, ha yet Moria a veu deges.
Ena, dre'n vlydhynyow oll a sywyas ev a leveris hwedhel an Bysow; mes drefenn bos dasleverys an istori na yn ken tyller, poran dell wrug skrifa Elrond y honan yn y lyvrow a skians, nyns yw dasleverys omma. Rag bos hwedhel hir, leun a wriansow meur hag euthyk, ha kyn gewsis Elrond yn skav, an howl a ughelhas y'n ebron, hag yth esa an myttin ow tremena kyns ev dhe hedhi.
Ev a gewsis a Numenor, hy klos ha'y disevelyans, ha dehwelyans Myghternyow Gwer dhe Norvys Kres yn-mes a dhownder an Mor, degys dre eskelli tewedh. Ena, Elendil Hir ha'y vebyon grev, Isildur hag Anarion, a dheuth ha bos arlydhi veur; hag i a wrug an Wlaskor Gledh yn Arnor ha'n Wlaskor Dheghow yn Gondor a-ugh aberyow Anduin. Mes Sawron a Mordor a omsettyas er aga fynn, hag i a wrug an Diwettha Unyans a Elfow ha Gwer, ha luyow Gil-galad hag Elendil a veu kuntellys yn Arnor.
War'n dro na Elrond a hedhis pols ha hanasa. 'Y perthav kov yn ta tekter aga baneryow,' a leveris ev. 'Y taskovhas dhe'm brys glori an Hendydhyow ha luyow Beleriand, myns dres eghenn a bensevigow veur ha kaptenyon a veu gorrys warbarth. Mes, hwath, nyns o kekemmys, na mar deg ha'n dro may feu terrys Thangorodrim, ha'n Elfow a dybis bos gorfennys drogedh bys vynitha, ha nyns o yndella.'
'Y perthydh kov!' a leveris Frodo, yn unn leverel y dybyans dre varth. 'Mes, my a dybis,' yn-medh ev yn unn terleverel hag Elrond dhe dreylya war-tu hag ev, 'My a dybis bos tremenys oes hir mernans Gil-Galad.'
'Yndella yth yw dhe wir,' a worthybis Elrond yn sad. Ow hov a ystynn war-dhelergh bys y'n Hendydhyow. Earendil o ow thas a veu genys yn Gondolin kyns hi dhe goedha; hag ow mamm o Elwing, myrgh Dior, mab Luthien a Dhoriath. My re welas tri oes yn West an norvys, ha meur a fethansow, ha meur a dryghow euver.
'Kannas Gil-Galad en vy hag y keskerdhis vy gans y lu. Orth bresel Dagorlad esen vy a-rag yet dhu Mordor, may hwrussyn ni an trygh: rag nag esa den vyth a ylli sevel erbynn guw Gil-Galad ha kledha Elendil; Aiglos ha Narsil. Y hwelis vy an diwettha kas war ledrow Orodruin, may ferwis Gil-Galad, hag Elendil a goedhas, ha Narsil a dorras yn-danno; mes Sawron y honan a veu fethys, hag Isildur a droghas an Bysow diworth y dhorn gans skyrrenn-dhornla gledha y das, ha'y synsi avel y gerth y honan.'
Y'n pols na an estrenn, Boromir, a woderris. 'Ytho, henn yw an pyth a jonsyas dhe'n Bysow!' a grias ev. Mar pe leverys hwedhel a'n par na y'n Soth, ev re beu ankovhes dre dermyn pell. My re glywis traow a-dro dhe Vysow Meur an huni na henwyn; mes ni a grysis ev dhe vos distruys diworth an norvys yn mysk diswrians y gynsa gwlaskor. Isildur a'n kemmeras! Henn yw nowedhys dhe-wir.'
'Elas! Gwir yw,' a leveris Elrond. 'Isildur a'n kemmeras, hag y tylis bos ken. Y tylis y dewlel yn tan Orodruin esa yn ogas ha'n tyller may feu ev gwrys. Mes neb lies a dus a welas an pyth a wrug Isildur. Ev y honan a sevis ryb y das dre'n diwettha kesstrif marwel na; ha ryb Gil-Galad Kirdan hepken a sevis, ha my. Mes ny vynnas goslowes Isildur orth agan kusul.
'"Henn y fydhav kavoes avel astiveryans rag bywnans ow thas, ha'm broder," yn-medh ev; ha rakhenna, mar pe da genen po na ve, ev a'n kemmeras rag y dresorya. Mes kyns pell ev a veu traytys ganso dh'y vernans; hag yndella yth yw ev henwys y'n North Diswrians Isildur. Gwell martesen o mernans ages an traow erell a goettha dhodho.
'Dhe'n North hepken a dheuth an nowedhys ma, ha dhe neb lies a dus. Nyns yw marthus na wruss'ta y glywes, Boromir. Diworth diswrians an Parkow Gladden, may ferwis Isildur, tri gour hepken a dhehwelis dres an menydhyow wosa gwandra termyn pell. Onan anedha o Ohtar, skwier Isildur, a dhug skyrr kledha Elendil; hag ev a's dros dhe Valandil, her Isildur, neb esa flogh ha rakhenna y hwrug ev gwitha omma yn Pansaven. Narsil o terrys ha difeudhys o y wolow, ha ny veu daswovelys hwath.
'A wrug vy leverel bos euver trygh an Diwettha Unyans? nyns o yndella yn tien, hwath ny wrug ev drehedhes y amkan. Sawron o tanowhes, mes ny veu distruys. Y vysow a veu kellys mes nyns o diswrys. An Tour Tewl a veu terrys mes ny veu removys y sel; drefenn bos gwrys dre nerth an Bysow, ha hedra vo ev, an sel a dhur. Lies Elf ha lies Gwer veur, ha lies a'ga howetha, re varwsa dre'n vresel. Anarion a veu ledhys, hag Isildur a veu ledhys; ha ny vywas namoy na Gil-Galad nag Elendil. Nevra ny vydh arta unyans ynter Elfow ha Gwer a'y bar; rag Gwer dhe lieshe ha'n Kynsa Genys dhe dhigressya, ha'n dhiw agh yw diberthys. Hag a-dhia an jydh na agh Numenor re bodras, ha hirder aga bywnans re lehas.
'Y'n North, wosa an vresel ha'n ladhva y'n Parkow Gladden, Gwer Westerness o lehes ha'ga sita Annuminas ryb Lynn Vo a dheuth kryllas; hag heryon Valandil a omwayas ha triga yn Fornost orth Goenyow a-Gledh, hag an tyller na yw ynyal lemmyn ynwedh. Gwer a'n henow Tommenn Annown, hag yma own dhedha kerdhes ena. Drefenn gwerin Arnor dhe dhigressya, ha'ga eskerens a'ga devoryas, ha'ga arloettes a dremenas, ha gasa krugow glas war vreow gwelsek.
Y'n Soth, gwlaskor Gondor a besyas dre dermyn pell; ha dre bol'ta hy splannder a devis, ow tasseni nebes a nerth Numernor, kyns hi dhe goedha. Touryow ughel a veu drehevys gans tus, ha tylleryow krev, ha porthow rag lies gorhel; ha kurun askellek an Myghternyow a Wer a veu gorrys yn revrons hag agha gans tus a lies tavas. Aga hynsa sita o Osgiliath, Sita an Ster, may hwrug bera dredhi an Avon. Ha Minas Ithil y hwrussons i drehevel, Tour an Loer ow Trehevel, war-tu ha'n est war skoedh Menydhyow Skeus; ha war-tu ha'n west orth sel an Menydhyow Gwynn Minas Anor y hwrussons i, Tour an Howl ow Sedhi. Ena, yn lysyow an Myghtern a devi gwydhenn wynn a dheuth diworth hasenn an wydhenn a veu dres gans Isildur a-dreus an dowrow down, ha hasenn an wydhenn na kyns a dheuth a-dhiworth Eressea, ha kyns henna diworth West an Pella y'n Jydh kyns dydhyow pan o yowynk an norvys.
'Mes dre wethter blydhynyow skav Norvys Kres linyeth Meneldil mab Anarion a fyllis, ha'n Wydhenn a wedhras, ha goes an Numenoragh a dheuth ha bos kemmyskys gans goes tus le. Ena an goel orth fosow Mordor a goska, ha traow tewl a dhehweli yn unn greupya yn Gorgoroth. Ha wor'tiwedh traow drog a dheuth war rag, hag i a synsas Minas Ithil ha triga ynni, hag i a's chanjyas yn tyller a euth; hag yth yw henwys Minas Morgul, Tour Pystri. Ena Minas Anor a veu nowydh henwys Minas Tirith, Tour Gwitha; hag an dhiw sita ma a werya prest an eyl orth hy ben, mes Osgiliath esa ynter an dhiw a dheuth dibobel hag yn hy magoryow a gerdhas skeusow.
'Yndella re beu dre lies bywnans gwer. Mes arlydhi Minas Tirith a vatal hwath, ow tefia orth agan eskerens, ow kwitha hyns an Avon a-dhiworth Argonath bys dhe'n Mor. Ha lemmyn rann an hwedhel a leverav re dhrehedhas hy gorfenn. Yn dydhyow Isildur an Bysow a Rewl a dremenas dres godhvos, hag an Tri a veu rydhhes a'y warthevyans. Mes lemmyn y'n jydh diwettha ma ymons i yn-dann peryll arta, drefenn, ow kul dhyn ahwer, an Onan dhe vos kevys. Re erell a vydh kewsel a'y drovyans, rag my dhe wul rann vyghan a henna.

Ev a hedhis, mes Boromir a sevis distowgh, hir ha prout, a-ragdha. Ro dhymm kummyas, Mester Elrond,' yn-medh ev, 'kynsa dhe leverel moy a Gondor; drefenn, dhe wir, yth yw a-dhiworth Gondor my dhe dhos. Hag y fia da oll dhe wodhvos an pyth usi ow hwarvos ena. Rag neb lies, dhe'm breus vy, a woer agan oberethow, ha rakhenna i a dhismyk boghes veur a'ga feryll, mar fyllyn ni wor'tiwedh.
'Na grysewgh bos gyllys goes Numenor diworth Gondor, nag yw ankevis hy goeth ha dynita. Dre agan kolonnekter tus wyls an est yw fronnys hwath, ha browagh Mordor yw hedhys; hag yndella yth yw gwithys kosoleth ha rydhses y'n tiryow a-dhelerghon, fos an West. Mes, mars yw gwaynys hynsyow an Avon, pandr'a hwarvo ena?
'Nyns yw an prys na pell dhe-ves martesen. An Eskar Dihanow re dhasserghis. Mog a serth arta diworth Orodruin a henwyn ni Menydh a Vreus. Nerth Tirdhu a dyv ha ni yw gweskys yn tynn. Pan dhehwelas an Eskar agan gwerin a veu herdhys diworth Ithilien, agan gwlaskor deg dhe du est an Avon, kyn hwithen ni lok ena ha nerth ervys. Mes y'n vlydhen ma poran, yn dydhyow a vis Metheven, bresel dromm a dheuth warnan a-dhiworth Mordor, ha ni a veu herdhys dhe-ves. Agan nerthriv a veu gorbassys, drefenn Mordor dhe wul unyans gans an Estagh ha'n Haradrim fell; mes ny veun ni fethys dre nerthriv. Yth esa nerth ena na wrussyn ni omglywes kyns.
Nebes a leveris may hallas bos gwelys, haval orth marghek meur du, skeus tewl yn-dann an loer. Plepynag a dheffa ev muskotter a lenwis agan eskerens, mes own a dheuth war agan harttha gwer bys may hwrug hepkorr ha margh ha gour ha fia. Y tehwelas remenant byghan hepken a'gan lu an est, yn unn dhistrui an diwettha pons esa ow sevel yn mysk magoryow Osgiliath.
Yth esen vy y'n kaskowethas a withas an pons bys pan veu distruys a-dhelerghon. Peswar hepken a veu sawys dre neuvya: ow broder ha my ha dew erell. Mes hwath ni a bes omladh, yn unn witha glannow west Anduin; hag an re a woskeus a-dhelerghon a'gan gormel pan glywons i agan henwyn: gormoledhow meur mes gweres munys. A-dhiworth Rohan yn-unnik a vynn marghogeth dhyn gwer pan elwyn.
Y'n termyn tebel ma my re dheuth negys dre veur a lewyow beryllus dhe Elrond: kans ha deg dydh re vyajis vy ow honan. Mes ny hwilav keffrysysi yn bresel. Nerth Elrond yw furder yn le arvow, yndella yw leverys. Y tov rag pysi kusul ha digelmyans a eryow kales. Drefenn, y'n nos kyns omsettyans tromm, hunros dhe dhos dhe'm broder yn kosk anes; hag a-wosa hunros haval dhe henna a dheuth lieskweyth dhodho ev ha dhymmo unnweyth.
'Y'n hunros na y tybis vy an ebron y'n est dhe dhos ha bos tewl hag yth esa taran owth ynkressya, mes war-tu ha'n West golow disliw a besyas, hag a-dhiworto y klywis vy lev, a-bell mes kler, yn unn kria:

Hwiles an Kledha 'veu terrys:
Yn Imaldris y trig;
Hag ena 'fydh kusul leverys
Yw kreffa es Morgulbystri.
Diskwedhys y fydh koel ena
Bos Breus ogas dhyn ni oll,
Diswrians Isildur 'vydh difuna,
Ha'n Hanteragh war-rag 'wra dos.

A'n geryow ma ny yllsyn ni konvedhes saw boghes, ha ni a gewsis gans agan tas, Denethor, Arloedh Minas Tirith, fur yw ev a-dro dhe wodhvos Gondor. Ny lavarsa ev moy es hemma; Imaldris o hen hanow yn mysk Elfow a nans pell y'n north may triga Elrond Hanterelf, brassa pennvester a wodhvos. Rakhenna, drefenn ev dhe aswonn ynniadow agan edhomm, mall o gans ow broder dhe goela orth an hunros ha hwilas Imaldris; mes, drefenn bos an hyns leun a dhanjer ha dout, yth ombrofis vy ow honan rag an vyaj. Poes o gans ow thas dhe ri dhymm kummyas, ha pell re wandris vy dre fordhow ankovhes, ow hwilas chi Elrond hag yw aswonnys gans lies den, mes neb lies anedha a worr an le may ma ev.'

'Hag omma yn chi Elrond moy a vydh gwrys kler ragos,' a leveris Aragorn, ynn unn sevel yn sav. Ev a dewlis y gledha war an voes esa ow sevel a-rag Elrond, hag an lown o terrys yn diw rann. 'Ottomma an Kledha a veu Terrys!' yn-medh ev.
'Ha piw os tejy, ha pyth yw Minas Tirith dhisso?' a wovynnas Boromir, yn unn vires gans marth orth fas elinek an Pellgerdher ha'y huk gewernemmys.
'Ev yw Aragorn mab Arathorn,' a leveris Elrond; 'hag ev yw sevys dre lies tasow a Isildur mab Elendil a Vinas Ithil. Ev yw chyf an Dunadanagh y'n North, hag yma neb lies yw gesys a'n werin na.'
'Dhisso yw ev ytho, ha nyns yw dhymmo vytholl!' a grias Frodo dre varth, yn unn lamma yn sav, haval orth ev dhe waytya bos erghys an Bysow a-dhiworto distowgh.
Nyns yw po dhymmo po dhisso,' a leveris Aragorn; 'mes ordenys veu ty dh'y witha rag tekkenn.'
'Dro war-ves an Bysow, Frodo!' yn-medh Gandalf yn sevur. 'An prys yw devedhys. Syns ev yn sav, ha Boromir a vydh konvedhes an pyth yw gesys a'y idyans-rim.

Yth esa spavenn, ha pubhuni a dreylyas aga dewlagas war-tu ha Frodo. Ev a veu synsys gans meth hag own tromm; hag yth esa poes bras ganso dhe dhiskwedhes an Bysow, ha kasadow o dh'y dava. Ev a vynnas bos pell dhe-ves. An Bysow a splannas ha dewynnya hag ev orth y sevel a-ragdha gans y dhorn grenus.
'Mirewgh Diswrians Isildur!' a leveris Elrond.
Dewlagas Boromir a splannas hag ev ow lagatta orth an dra owrek. 'An Hanteragh!' a hanasas ev. 'Yw devedhys breusyans Minas Tirith wor'tiwedh ytho? Mes prag yth yw res dhyn hwilas kledha terrys ytho?'
'Nyns esa an geryow breusyans Minas Tirith,' yn-medh Aragorn. Mes breusyans ha gwreythresow meur yw degynsywek dhe-wir. Drefenn an Kledha a veu Terrys dhe vos kledha Elendil a dorras yn-danno pan goedhas ev. Ev re beu tresorys gans y heryon pan veu kellys hendresoryow erell oll; leverys veu y'gan mysk dre hengov bos gwiw ev dhe vos daswrys pan vo kevys an Bysow, Diswrians Isildur. Lemmyn ty re welas an kledha a hwilsys, pandr'a via da genes pysi? A vynnydh teylu Elendil dhe dhasweles dhe Dir Gondor?'
'Ny veuv danvennys rag pysi prow vyth, saw hwilas styr gidyans-rim,' a wovynnas Boromir yn prout. 'Hwath, ni yw gweskys yn tynn, ha kledha Elendil a via gweres dres govenek  mar kallo tra a'n par na dehweles yn hwir a-dhiworth skeusow an termyn yw passys.' Ev a viras arta orth Aragorn, hag yth esa dout dh'y dhewlagas.
Frodo a omglywas Bylbo dhe omwen rybdho der anberthyans. Dell hevelis ev o anniys a-barth y goweth. Ev a sevis yn sav yn tromm ha tardhleverel:

Oll gwrys a owr ny wra glyttra,
Nebes a wander angellys.
An koth hag yw krev ny wra gwedhra,
Gwreydh down, gans an rew, andhrehedhys.

D'worth lusow y fydh tan difunys,
D'worth skeus golow skapys yn rydh.
Daswrys a vydh lown a veu terrys,
Den heb kurun, myghtern y fydh.

'Nyns yw pur dha martesen, mes gwiw  mar pe res dhis moy dres surheans Elrond. Mars yw pris a honna vyaj dre kans ha deg dydh rag hy hlywes, y fia da ty dhe attendya orti.' Ev a esedhas arta yn unn renki.
'My ow honan a wrug honna,' a hwystras ev dhe Frodo, 'rag an Dunadan, nans yw termyn hir pan igoras ev dhymm yn kynsa a dro dhodho y honan. Nammna vynnav na ve gorfennys ow anethow ow honan, hag y hallen vy mos ganso pan dheu y dhydh.'
Aragorn a vinhwarthas orto; ena ev a dreylyas war-tu ha Brormir arta. Y hwrav vy ow honan gava dha dhout,' yn-medh ev. Nyns ov vy pur haval dhe dhenfurvow Elendil hag Isildur ow sevel kervys yn feuredhek yn helyow Denethor, yth ov vy her Isildur yn le Isildur y honan. Ow bywnans re beu kales ha hir; hag an lewyow ynter omma ha Gondor yw rann byghan yn somenn ow herdhow. My re dreusis lies menydh ha lies avon, ha kerdhes war lies plen, bys yn broyow pell: Rhun ha Harad mayth yw koynt an ster.
_'Mes yma ow thre, a'n par dell yw dhymm, y'n North. Drefenn bos trigys ena hwath heryon Valandil dre linyeth hir anderrys diworth tas bys dh'y vab dre lies henedh. Agan dydhyow re dewlhas, ha ni re lehas; mes pup-prys an Kledha re dremenas dhe withyas nowydh. Hag yndella y leverav dhis, Boromir, kyns gorfenna. Gwer vorynysek on ni, Pellgerdhoryon an gwylvos, helghoryon  mes pup-prys helghoryon warlergh gwesyon an Eskar; drefenn aga bos kevys yn leow pals, nyns esons i yn Mordor hepken.
'Mars yw Gondor tour men, Boromir, ni re wrug soedh arall. Yma lies tra dhrog nag yw hedhys gans dha fosow krev ha kledhedhyow splann. Ny wodhydh marnas boghes a-dro dhe'n tiryow yw dres dha emlow. Kres ha rydhses, dell leverydh. An North a's godhvia saw boghes hebon ni. Own a's distrusa. Mes, pan dheu traow tewl a-dhiworth an breow diji, po kreupya a-dhiworth koesow dihowl, i a fi a-ragon ni. Py fordhow eus may fedhsa neb den dhe gerdhes warnedha, py salowder a via yn tiryow kosel, po yn chiow tus sempel nosweyth, mar pe yn kosk an Dunadanagh, po gyllys oll yn bedh?
'Mes, hwath, yma le a ras dhyn ni ages dhywgh. Tremenysi a dalgamm orthyn, ha trevesigyon a'gan re henwyn skornyek. "Hirgarr" ov herwydh unn gour tew a drig le es dydhgerdh diworth eskerens a rewsa y golonn, po gwastya y dre vyghan, mar ny ve ev gwithys hogen. Mes, ny wrussen ni ken. Mars yw gwithys tus sempel rag bern hag own, sempel y fydhons, ha res yw dhyn bos kevrinek rag aga gwitha yndella. Honn re beu oberenn ow neshevin, hag an blydhynyow ow hirhe ha'n gwels ow tevi.
'Mes lemmyn yma'n norvys ow chanjya arta. Our nowydh a dheu. Diswrians Isildur yw kevys. Yma kasow yn ogas. An kledha a vydh daswrys. Y tov dhe Vinas Tirith.'
'Diswrians Isildur yw kevys y leverydh,' yn-medh Boromir. 'My re welas bysow splann yn dorn an Hanterden; mes Isildur a verwis kyns an oes-norvys ma dhe dhalleth, dell leverir. Fatell woer an Fur bos an bysow ma dhodho ev? Ha fatell wrug ev tremena dre'n vlydhynyow, bys yn bos dres omma gans kannas mar goynt ha hemma?'
'Henn a vydh leverys,' yn-medh Elrond.
'Mes na hwath, y pysav, a Vester!' a leveris Bylbo. 'Yma'n howl ow sevel war-tu ha hanterdydh seulabrys, hag yth omglywav edhomm a neppyth rag ow krevhe.'
'Ny'th henwis,' yn-medh Elrond yn unn vinhwerthin. 'Mes y hwrav yndella lemmyn. Deus! Lever dha hwedhel orthyn. Ha, mar ny wruss'ta bardhonieth a'th hwedhel, y hyllydh y leverel der geryow sempel. Dhe skaffa y'n gwredh dhe skonna y fydhydh diskwithys.'
'Pur dha,' yn-medh Bylbo. 'Y hwrav an pyth a bysydh. Mes lemmyn y leverav an hwedhel gwir, ha mar kwrug nebes omma klywes my dh'y leverel ken'  ev a viras a-denewen orth Gloin  'my a bys i dh'y ankovhe ha gava orthiv. Y fynnis vy perghenna an dresor avel ow herth ow honan y'n dydhyow na, ha skoellya hanow lader a veu gorrys dhymm. Mes, y konvedhav traow nebes gwell lemmyn martesen. Ytho, hemm yw an pyth a hwarva.

Hwedhel Bylbo o nowydh yn tien dhe nebes tus ena, hag i a woslowas gans marth hag an Hobyt koth, nag o displesys vytholl dhe-wir, ow leverel y aneth gans Gollum, yn leun. Ny wrug ev gasa yn-mes gidyans-rim vyth. Ev a lavarsa a-dro dh'y gevywi ha'y dhisomdhiskwedhyans a-dhiworth an Shayr, mars esa kummyas dhodho; mes Elrond a sevis y dhorn.
'Leverys yn ta, ow howeth,' yn-medh ev, 'mes henn yw lowr y'n eur ma. Rag an termyn yth yw lowr dhe wodhvos an Bysow dhe dreusi dhe Frodo, dha her. Kewses ev lemmyn!'
Ena, gans le a volonjedh es Bylbo, Frodo a leveris oll y omvyskans gans an Bysow a-dhiworth an jydh may hwrug ev dos yn y with. Pub kamm a'y vyaj a-dhiworth Hobytun dhe Rys Bruinen a veu govynnys ha prederys, ha puptra a allas ev kovhe a-dro dhe'n Varghogyon Dhu a veu hwithrys. Wor'tiwedh ev a esedhas arta.
'Nyns o drog,' a leveris Bylbo dhodho. Ty a wrussa hwedhel da anodho, mar ny wodorrens prest. Yth assayis vy gul nebes notennow, mes res vydh ni dh'y dhaswul warbarth yn neb termyn, mars yw res dhymm y skrifa. Yma chaptraow leun a stoff kyns ty dhe dhos omma!'
'Gwir, henn a wrug hwedhel pur hir,' a wovynnas Frodo. 'Mes, dell hevel dhymm, nyns yw dien an hwedhel hwath. Y fia da genev godhvos bern bras, a-dro dhe Gandalf yn arbennik.'

Galdor a'n Porthow, esa owth esedha nes dhedha, a's klywas. 'Ty a gews a-barthov vy ynwedh,' a grias ev, hag yn unn dreylya war-tu hag Elrond ev a leveris: 'Y fo skila da dhe'n Fur dhe grysi dhe-wir bos tresor an hanterden an Bysow Meur a veu dedhlys yn feur, kyn hevel henna anwirhaval dhe'n re a woer le. Mes, eus provow a yllyn ni klywes? Hag y fia da genev govynn hemma ynwedh. Pyth eus a-dro dhe Saruman? Ev yw dyskys yn godhvos an Bysowyer, hwath, nyns usi ev yn agan mysk. Pyth yw y gusul ev  mar kwra ev godhvos an draow re glywsyn ni?'
'An govynnow a wovynnydh yw kelmys warbarth,' a leveris Elrond. 'Ny wrug vy aga ankovhe, hag y fydhons i gorthybys. Mes oberenn Gandalf yw dhe glerhe an draow ma; hag y helwav orto ev yn tiwettha, rag bos tyller a enor, hag yn oll a'n dra ma ev re beu an chyf.'

'Nebes tus a dybsa, Galdor,' a leveris Gandalf, 'nowedhys Gloin ha'n pursywyans a Frodo dhe vos prevyans lowr bos tresor an hanterden tra dalvosek yn feur dhe'n Eskar. Hwath, bysow yw. Pyth ywa ytho? An Naw yw gwithys gans an Nazgul. An Seyth yw po synsys po distruys.' Gloin a wayas dre'n geryow ma, mes ny wrug ev kewsel. 'An Tri, ni a woer yn aga hever. Ytho, pyth yw an onan ma hag eus ewl vras dhodho anodho?
'Dhe wir, yma gwylvos efan a dermyn ynter an Avon ha'n Menydh, ynter an koll ha'n kavoes. Mes an aswa yn godhvos an Fur re beu lenwys wor'tiwedh. Mes re lent. Rag bos an Eskar nes a-dhelergh, hwath nessa es dell wrug vy prederi. Hag yth yw da na wrug ev dyski an gwirvos leun kyns an vlydhen ma, an hav ma devri, dell hevel.
'Nebes omma a wra perthi kov yndella; nans yw lies blydhen, my ow honan a vedhas tremena dres darasow an Annowngoelyek yn Dol Guldur, ha diskudha yn-dann gel y fordhow, hag yndella y hwrug vy diskudha bos gwir agan prederow: ev o Sawron dhe wir, agan hen Eskar, ow kul furv ha nerth arta wosa hirder. Nebes, ynwedh, a wra kovhe Saruman dh'agan delenwel erbynn gwrethresow syth er y bynn, ha dre dermyn pell ni a viras orto hepken. Mes, wor'tiwedh, y skeus a devis, Saruman a hepkorras, ha'n Konsel a ystynnas y nerth ha herdhya an drog yn-mes a Vyrkoes  ha honn o an keth vlydhen yn poran hag a veu kevys an Bysow ma: keslamm koynt, mars o keslamm dhe wir.
'Mes, helergh en ni, dell ragwelas Elrond. Sawron re virsa orthyn nyni, ha darbari erbynn agan omsettyans dre dermyn pell, ow kovernya orth Mordor a-bell der Minas Morgul mayth esa ow triga y Naw gwas, bys yn bos parys puptra. Ena, ev a omdennas a-ragon, mes ev a dholas hepken dhe fia, hag yn skon ev a dheuth dhe'n Tour Tewl hag omdhiskwedhes yn hwir. Ena, y'n diwettha termyn an Konsel a guntellas; drefenn ni dhe glywes ev dhe hwilas an Onan gans terder owth ynkressya. Yth esa own dhyn ev dhe gavoes nebes nowodhow anodho ma na wrussyn ni godhvos. Mes Saruman a leveris er y bynn, ha dasleverel an pyth re lavarsa ev dhyn kyns: ny via kevys an Onan arta y'n Norvys Kres.
' "Y'n gwettha prys," a leveris ev, "agan Eskar a woer nag usi ev dhyn, ha kellys yw hwath. Mes y fo kevys an pyth a veu kellys, dell dyb ev. Na vedhewgh prederus! Y wovenek a vydh y doella. A ny wrug vy studhya an mater ma yn tiwysyk? Yn Anduin Veur a goedhas ev; nans yw hirneth, ha Sawron ow koska, rollys veu a-hys an Avon bys y'n Mor. Ena re worwettho byttiwedh." '

Gandalf a dheuth taw, yn unn lagatta war-tu ha'n est a-dhiworth an porth dhe bennow pell an Menydhyow Niwlek, may hwrug gorwedha peryll an norvys yn mysk aga gwreydh, kudhys dre dermyn pur bell. Ev a hanasas.
'Y'n tro na yth esa fall dhymm,' yn-medh ev. 'surhes en vy dre eryow Saruman Fur; mes y talvien hwilas an gwiryonedh skonna, agan peryll a via lehes lemmyn.'
'Yth esa fall dhyn ni oll,' a leveris Elrond, 'ha heb dha hewoelder jy an Tewlder a via warnan seulabrys martesen. Mes kows war-rag!'
'Diworth an kynsa tro ow holonn a veu prederys, erbynn skilys oll a wodhyen vy,' yn-medh Gandalf, 'hag yth esa hwans dhymm godhvos fatell dhothya an dra ma dhe Gollum, ha pes termyn a wrussa ev y biwa. Ytho y sevis vy goel ragdho, yn unn dhismygi ev dhe dhos yn-mes a'y dewlder kyns pell rag hwilas y dresor. Ev a dheuth mes ev a dhiankas heb bos kevys. Hag ena, elas! My a asas an dra dhe goska, ow koelya hag ow kortos hepken, dell wrussyn ni re venowgh.
'Termyn a dremenas gans prederow pals, bys yn bos difunys ow doutys arta gans own tromm. A ble teuth bysow an hobyt? Mars o gwir ow own, pandr'a dalvia bos gwrys yn y gever? Res o dhymm ervira an draow ma. Mes ny gewsis vy a'm euth dhe nagonan hwath, yn unn wodhvos bos peryll diworth hwystrans re a-varr, mar kwrug ev mos yn kammfordh. Yn oll an breselyow hir gans an Tour Tewl, trayson re beu agan brassa eskar bythkweth.
'Nans yw seytek blydhen lemmyn o henna. Kyns pell, my a dheuth ha godhvos bos kuntellys yn kyrghynn an Shayr aspioryon a lies eghenn, y'ga mysk hag ydhyn ha bestes, hag ow own a devis. My a bysis gweres a-dhiworth an Dunadanagh, ha'ga goel a veu dewblekhes; ha my a igoras ow holonn dhe Aragorn, her Isildur.'
'Ha my a gusulyas,' yn-medh Aragorn, 'ni dhe helghya warlergh Gollum, re helergh kynth o dell hevelis. Drefenn bos gwiw her Isildur dhe lavurya rag ewnhe fall Isildur, my eth gans Gandalf y'n helgh hir ha heb govenek.'
Ena, Gandalf a leveris i dhe hwilas yn hirder dien a Wylvostir, bys y'n Menydhyow Skeus hag emlow Mordor. 'Yth esa ena kyhwedhlow anodho, hag y tismygsyn ev dhe driga ena dre bell y'n breow tewl; mes nevra ny wrussyn ni y gavoes, ha wor'tiwedh yth esa digolonn genev. Hag ena, yn mysk ow digolonn my a dybis arta a brevyans a wrello heb res kachyans Gollum. An Bysow y honan a lavarro mars o ev an Onan. Kov a'n geryow orth an kuntelles a dhehwelas dhymm: geryow Saruman, hanter-attendys dhe'n termyn na. My a's klywas yn kler lemmyn y'm holonn.
' "Yth esa dhe'n Naw, an Seyth, ha'n Tri," a leveris ev, 'aga gemm gwiw aga honan. Nyns o yndella an Onan. Krenn o ev hag anafinys, haval ev dhe vos onan an bysowyer le; mes y wrier a worras merkyow dhodho a wello ha redya tus skentel hwath."
'Ny lavarsa ev gnas an merkyow. Piw a wodhvia lemmyn? An gwier. Ha Saruman martesen. Mes, kyn fo meur y wodhvos, res o bos fenten dhodho. Py dorn saw dorn Sawron a synsis orth an dra ma, kyns bos kellys? Dorn Isildur heb ken.
'Gans an tybyans na y'm brys, y hesis is vy an helgh ha mos yn skon yn Gondor. Yn dydhyow passys, eseli ow urdh re beu dynnerghys yn ta ena, mes Saruman an moyha. Lieskweyth re beu ev gwester Arlydhi an Sita dre wodrik hir. Dynnargh le a wrug diskwedhes Arloedh Denethor dhymmo ages kyns, hag yn trogvrysek ev a'm asas hwithra yn mysk y lyvrow ha skrifow kreunys.
' "Mars yw gwir ty dhe hwilas orth kovadhow a hendhydhyow ha dalleth an Sita dell leverydh, red yn rydh!" a leveris ev. "Drefenn bos an pyth yw passys le tewl ages an pyth a dheu, dhe'm brys vy, ha henn yw ow freder. Mes, mars eus dhis dha honan moy a sleyghneth es Saruman neb a studhya omma dre bell, ny vydhydh kavoes travyth nag yw godhvedhys yn ta dhymmo vy neb yw mester godhvos an Sita ma."
'Yndella a leveris Denethor. Hwath, ow korwedha yn mysk y greunans, yma kovadhow pals a yll bos redys gans neb lies a dus, y'ga mysk mestrysi-godhvos, drefenn aga skrif ha'ga thaves dhe dhos ha bos tewl rag tus dhiwettha. Ha, Boromir, yn Minas Tirith hwath, anredys gans pubonan saw my ha Saruman, dell dhismygav, a-dhia an myghternyow dhe verwel, yma skrif a wrug Isildur y honan. Drefenn na wrug kerdhes distowgh Isildur a-dhiworth an bresel yn Mordor, dell lever nebes tus an hwedhel.'
'Nebes tus y'n North, martesen,' a woderrys Boromir. 'Pubonan yn Gondor a woer ev dhe vones yn kynsa dhe Minas Anor ha triga ena rag tekkenn gans y noy Meneldil, ow tyski orto, kyns ri dhodho rewlyans Myghternedh an Soth. Y'n termyn na ev a blansas ena diwettha gowydhenn an Wydhenn Wynn avel arwoedh-kov a'y vroder.'
'Hag ynwedh, y'n termyn na, ev a wrug an skrif ma,' yn-medh Gandalf; 'ha nyns yw henna kovhes yn Gondor, dell hevel. Mater an skrif ma yw an Bysow, hag yndella a skrifas Isildur ynno:

An Bysow Meur a vydh mos lemmyn rag bos hendresor y'n Myghternedh a-Gledh; mes kovadhow anodho a vydh gwithys yn Gondor, may trig ena ynwedh heryon Elendil, erbynn termyn a dheffo pan dheu tewl kov an gwriansow meur ma.

'Ha wosa an geryow ma Isildur a dheskrifas an Bysow, y'n studh ma'n kavas ev.

Poeth o pan y'n kevis vy yn kynsa, mar boeth ha kolenn vyw, hag ow dorn a veu leskys may toutyav ow bos heb payn diworto bys nevra. Hwath, ha my dhe skrifa ev yw goyeynhes, hag ev a vyghanha dell hevel, kyn na gyll ev na y dekter na y furv. Seulabrys an skrif yw dhodho, o mar gler ha tan rudh yn kynsa, a dhalleth disliwya ha lemmyn skant ny yllir y redya. Gwrys yw warlergh skrif-elfek Eregion, rag nag eus lytherennow yn Mordor rag oberennow mar sotel; mes an taves yw anaswonnys genev. My a dyb y vos taves Tirdhu, drefenn bos hager ha divlas. Py drog yw skrifys ganso ny wonn vy; mes y tresav omma dasskrif anodho, erbynn ev dhe dhisliwya dres daskovheans. Martesen, yma hwans dhe'n Bysow a boethter dorn Sawron, hag o du mes hwath yth esa hi ow leski avel tan, hag yndella a veu distruys Gil-Galad; ha martesen, mar peu gwrys an owr poeth arta, an skrif a via dasenowys. Mes my ow honan ny vydhav argelli shyndyans vyth dhe'n dra ma: yn mysk oberennow oll Sauron yth yw an unn dra deg. Drudh yw dhymm, kyn y'n prenav dre bayn meur.

'Pan redis vy an geryow ma, ow negys a veu gorfennys. Drefenn an skrif tresys dhe vos taves Mordor ha gwesyon an Tour, dell dismygis Isildur. Hag an pyth a veu leverys dredho a veu godhvedhys seulabrys. Y'n jydh a wrug Sawron gorra dh'y vys an Bysow y'n kynsa tro, Kelebrimbor, gwrier an Tri, a'n arwodhva, ha diworth a-bell ev a glywas ev dhe leverel an geryow ma, hag yndella y vynnas drog a veu diskudhys.
'Distowgh yth omdhiberthis vy a-dhiworth Denethor, mes, ha my ow tos war-wogledh, messajys a dheuth dhymm a-dhiworth Lorien ha leverel Aragorn dhe dreusi y'n fordh na, hag ev dhe gavoes an kroadur yw gelwys Gollum. Rakhenna yth en vy kynsa rag metya ganso ha klywes y hwedhel. Ny vedhis vy dismygi py peryllow re beu res dhodho mos y'ga mysk y honan.'
'Nyns yw res leverel meur yn aga hever,' a leveris Aragorn. 'Mars yw res dhe wour kerdhes a-wel dhe'n Yet Dhu, po yn mysk bleujennow marwel Nans Morgul, y hwra peryllow dhodho. My, ynwedh, a gollas govenek wor'tiwedh, hag y tallethis vy ow vyaj dhe-dre. Ena, dre jons da, y kevis vy a-dhesempis an pyth a helghis vy: merkyow dewdroes medhel ryb poll leysek. Mes an ol o fresk ha skav, hag ny wrug ev mos war-tu ha Mordor saw dhe-ves anedhi. A-hys emlow an Gwernow Marow y'n sywis vy, hag ena my a'n synsis. Yth esa ev ow skolkya ryb poll stronk, ow lagatta y'n dowr hag an gorthugher dhe dewlhe, my a'n synsis, Gollum. Kudhys gans loub glas o ev. Nevra ny vydh ev kara orthiv dell dybav; drefenn ev dhe'm bratha, ha nyns en vy hweg. Ny wrug vy kavoes travyth moy a-dhiworth y anow ages merkow y dhens. My a dyb bos henna gwettha rann ow vyaj oll, an fordh dhe dhehweles, ow koelyas orto mo ha myttin, ow kul orto kerdhes a-ragov gans kabester a-dro dh'y gonna, lien-ganow dhodho bys pan dheuth ev dovhes dre fowt a dhiwes ha boes, ow herdhya orto prest war-tu ha Myrkoes. My a'n dros ena wor'tiwedh ha'y ri dhe'n Elfow, rag ni dhe vos unnver bos henna gwrys; ha da o genev bos rydhhes a'y geskowethyans, drefenn ev dhe flerya. Dhe'm brys vy, yma govenek dhymm nevra na wrav vy y weles arta; mes Gandalf a dheuth ha perthi kows hir ganso.'
'Gwir, hir ha skwithus,' yn-medh Gandalf, 'mes, nyns o heb gwayn. Yn kynsa, an hwedhel a leveris ev o unnver gans an huni re leveris Bylbo lemmyn yn igor y'n kynsa tro; mes nyns esa poesekter meur dhe henna drefenn my dh'y dhismygi seulabrys. Mes my a dhyskis yn kynsa bysow Gollum dhe dhos a-dhiworth an Avon Veur ogas dhe'n Parkow Gladden. Ha my a dhyskis ynwedh ev dh'y biwa dre dermyn hir. Bywnansow pals a'y agh vyghan. Nerth an bysow re hirhasa y vloedh dre hirneth dres aga hys; saw yma'n nerth na dhe'n Bysowyer Meur yn-unnik.
'Ha mar nyns yw henna prevyans lowr, Galdor, yma'n prevyans arall a gewsis vy yn yn gever. Dhe'n bysow ma poran a wrussowgh hwi gweles omma drehevys a-ugh, krenn hag anafinys, an lytherennow a veu derivys gans Isildur a yll bos redys hwath, mars eus nerth a vodh rag gorra an dra owrek yn tan dre hwers. Henn re wrug vy, ha henna re redis vy:

Ash nazg durbatuluk, ash nazg gimbatul, ash nazg thrakatuluk
agh burzum-ishi krimpatul.'

'An fordh may chanjyas lev an pystrier o revedh. Distowgh ev a dheuth ha bos godrosek, nerthek, mar arow ha men. Dell hevelis, skeus a dremenas a-dreus an howl ughel ha'n porth a dheuth ha bos tewl dre hwers. Oll anedha a grenas ha'n Elfow a gudhas aga diwskovarn.
'Nevra kyns lemmyn ny vedhas lev vyth leverel geryow an taves na yn Imaldris Gandalf Loes,' a leveris Elrond, pan dremensa an skeus hag anella an kowethyans arta.
'Ha gwaytyn na wra nagonan y gewsel omma arta,' a worthybis Gandalf. 'Byttegyns ny bysav dha evyans, Mester Elrond. Mar ny via da an taves na dhe vos klywys yn pub kornell an West, gorrewgh a-denewen dout oll an dra ma dhe vos dhe-wir an pyth re leveris an Fur: tresor an Eskar, gwrys gans y atti oll; hag ynno yma rann vras a'y nerth kyns. Diworth an Vlydhynyow Du a dheu an geryow a glywas Govyon Eregion, hag i a wodhya i dhe vos traytys:

Unn Vysow dh'aga rewlya oll, Unn Vysow dh'aga throvya, Unn Vysow dh'aga hyrghes oll,
hag y'n tewlder aga maylya.

'Konvedhewgh ynwedh, ow howetha, my dhe dhyski moy hwath a-dhiworth Gollum. Poes o ganso kewsel ha'y hwedhel o ankler, mes dres dout yw ev dhe vones dhe Vordor, hag ena oll a woer ev a veu konstrynnys diworto. Rakhenna, an Eskar a woer lemmyn an Onan dhe vos kevys, hag yth esa ev y'n Shayr dre dermyn pell; ha drefenn y wesyon dh'y bursywya ogas dhe'n daras omma, ev a vydh godhvos, martesen ev a woer seulabrys, dell gewsav lemmyn, ev dhe vos omma genen.'

Pubonan a esedhas yn taw pols, wosa termyn berr Boromir a gewsis. 'Ev yw tra vyghan dell leverydh, an Gollum ma. Byghan mes bras y dhregynn. Pyth eus yn y gever? Py breus a wruss'ta gorra warnodho?'
'Yma ev yn prison mes travyth gweth,' a leveris Aragorn. 'Ev re borthsa duwon meur. Nyns eus dout vyth ev dhe vos tormentys, hag yma own du a Sauron war y golonn. Mes da yw genev evy ev dhe vos gwithys salow gans an Elfow hewoel a Vyrkoes. Y vikenn yw bras ha honn a re dhodho nerth skant na yllir y grysi dhe gorf mar voen ha gwedhrys. Ev a allsa gul dregynn meur hwath, a pe ev rydhhes. Ha nyns eus dout vyth dhymm ev dhe vos gesys dhe asa diworth Mordor gans neb negys drog.'
'Elas! Elas!' a grias Legolas, ha dh'y fas teg elfek yth esa ankres meur. 'Res yw dhe leverel lemmyn an nowedhys may feuv vy dannvenys rag y dhri. Nyns yw da, mes omma yn arbennik y hwrug vy dyski pygemmys a dhrogedh a vo ynno rag an kowethyans ma. Smeagol, yw gelwys lemmyn Gollum, re dhienkas.'
'Dienkys!' a grias Aragorn. Henn yw nowodhow drog dhe-wir. Y fydh edrek hwerow dhyn ni oll dredho, dell dybav. Fatell wrug tus Thranduil fyllel a'ga hyfyans?'
'Nyns o dre fowt a hewoelder,' a leveris Legolas; 'mes martesen dre worhwekter. Ha ni a dyb bos gweres dhodho a-dhiworth tus erell, ha moy a'gan negys yw godhvedhys a-les ages dell vynnyn. Ni a withas war an kroadur ma mo ha myttin, herwydh arghadow Gandalf, kynth en ni skwithys yn feur dre'n oberenn. Mes Gandalf a bysis orthyn dhe berthi govenek ev dhe vos dasyaghhes, ha nyns esa hwans dhyn y witha prest yn dorvaghow yn-dann an dor, may koedhsa ev arta yn y dybyansow du koth.'
'Hwi o le hweg dhymmo,' yn-medh Gloin gans gowolok dynn a'y dhewlagas, ha kovyow koth ow pos sordys a'y brisonyans yn leow down helyow an Myghtern-Elf.
'Bydh kosel.' a leveris Gandalf. 'Mar pleg, na wodorr, Gloin da. Henn o kammgonvedhes edregadow, ewnhes nans yw hirneth. Mars yw dres omma oll an grevonsys ynter Elfow ha Korryon, ni a wrella gasa an Kusulyans ma.'
Gloin a sevis hag omblegya, ha Legolas a besyas. 'Yn dydhyow teg aga hewer ni a gemmeras Gollum dre'n koes; hag yth esa gwydhenn hir a sevis pell diworth an re erell hag o da ganso yskynna warnedhi. Lieskweyth ni a'n asa yskynna dhe'n ughella skorrennow, bys may hwrug ev omglywes an gwyns rydh, mes ni a wre gwithyas orth ben an wydhenn. Unn jydh ev a naghas diyskynna, ha nyns esa hwans dhe'n gwithysi yskynna war y lergh: ev re dhysksa synsi orth an skorrennow gans y dhewdroes keffrys ha'y dhiwdhorn; ytho i a esedhas ryb an wydhenn pell y'n nos.
'Y'n nos hav na poran, heb po loer po ster, Orkow a dheuth er agan pynn yn anwaytys. Ni a's herdhyas dhe-ves wosa termyn; fell ens i ha meur aga niver, mes i re dhothya a-dhiworth tir dres an menydhyow, ha nyns o koesow aswonnys yn ta gansa. Pan veu gorfennys an vatel, ni a welas bos gyllys Gollum, ha'y withysi a veu po ledhys po synsys. Ena yth o apert dhyn an omsettyans dhe vos gwrys rag y sawyans, hag ev dhe wodhvos yn y gever seulabrys. Fatell veu ordenys henna ny yllyn ni dismygi; mes Gollum yw kall, hag aspioryon an Eskar yw pals. An traow tewl a veu herdhys yn-mes yn vlydhen mernans an Dhragon re dhehwelas brassa aga niver, ha Myrkoes yw tyller drog arta, saw y'n leow mayth yw gwithys agan gwlaskor.
Ni re fyllis dassynsi Gollum. Ni a gavas y ol yn mysk ol Orkow pals, down y'n Koes y fordh, ow mos war-tu ha'n soth. Mes kyns pell agan sleyghneth a veu fethys, ha ny vedhsyn ni pesya an helgh; drefenn ni dhe dhos ogas dhe Dhol Guldur, ha henn yw tyller pur dhrog hwath; nyns en ni y'n fordh na.'
'Wel, wel, ev yw gyllys,' a leveris Gandalf. 'Nyns eus termyn lowr dhyn rag y helghi arta. Ev a wra an pyth a wra ev. Mes ev a wrello rann hwath na wrug ragweles nag ev na Sawron.
'Ha lemmyn y hworfennav orth govynnow erell Galdor. Pyth eus a-dro dhe Saruman? Pyth yw y gusul dhyn y'n termyn kales ma? Res yw dhymm leverel an hwedhel ma yn leun, rag na wrug ma's Elrond y glywes hwath, hag yn ferr hepken, mes yma poesekter dhodho rag an draow oll yw res dhyn ervira. Yth yw an diwettha chaptra yn Hwedhel an Bysow bys omma.

'Dhe benn mis Gortheren yth esen vy y'n Shayr, mes yth esa kommol a breder y'm brys, hag y farghegis vy dhe emlow soth an pow byghan; drefenn bos ragown dhymm a neb peryll, kudhys diworthiv hwath mes ow tos nes.  Ena messajys a'm drehedhas ow leverel a-dro dhe vresel ha fethans yn Gondor, ha pan wrug vy klywes a'n Skeus Du yeynder a goedhas war ow holonn.  Mes ny gevis vy nagonan saw nebes fowesigyon a-dhiworth an Soth; dell hevelis dhymm yth esa warnedha own ma na vynnsons i kewsel yn y gever.  My a dreylyas ena est ha north ha vyajya a-hys an Glaslergh; nyns en vy pell diworth Bri pan wrug vy metya orth tremenyas owth esedha war dorrlann ryb an fordh ha rybdho y vargh ow peuri.  Radagast Gell o, a drigas seulabrys yn Rosgobel, nes dhe emlow Myrkoes.  Ev yw unn den a'm urdh, mes ny wrug vy y weles dre vlydhynyow pals.
'"Gandalf!" a grias ev.  "Yth esen vy orth dha hwilas.  Mes estren ov vy y'n ranndir ma.  My a wodhya saw ty dhe vos kevys martesen yn pow gwyls gans hanow divlas Shayr."
 ' "Dha gedhlow yw ewn," a leveris vy.  "Mes na'n henow y'n fordh na, mar metti jy gans neb annedhyas anodho.  Nes dhe emlow an Shayr esos'ta lemmyn.  Ha pyth yw dha negys genev vy?  Ter yw dhe'm brys vy.  Nevra nyns es ta tremenyas, heb bos herdhys gans edhomm bras."
 ' "Yma negys ter dhymm" a leveris ev.  "Ow nowodhow yw drog."  Ena ev a viras a-dro haval orth bos skovarnow dhe'n keow martesen.  "Nazgul," a hwistras ev.  "Yma'n Naw ow mos a-les arta.  I re dremenas an Avon yn-dann gel hag yth esons i ow kwaya war-howlsedhes.  I re wrug toellwisk avel marghogyon dhu."
 'Y'n pols na my a wodhva an pyth re wrug euth dhymm heb y aswonn.
 ' "Res yw bos neb esow po negys bras dhe'n eskar," yn-medh Radagast;  "mes an pyth a wra dhodho attendya orth an ranndiryow pell hag ynyal ma ny allav vy dismygi."
 ' "Pyth yw dha styr?" a leveris vy.
 ' "Leverys veu dhymm an Varghogyon dhe bysi nowodhow a bow henwys Shayr yn py le pynag a ellons."
 ' "An Shayr," a leveris vy; mes own a goedhas war ow holonn drefenn pubonan ha'n Fur maga ta dhe berthi own a sevel erbynn an Naw, pan vons i kuntellys warbarth yn-dann aga fentern fell.  Myghtern ha huder meur o ev yn henvlydhynyow, hag ervys yw ev lemmyn gans euth marwel.  "Piw a leveris orthis yndella ha piw a'th tannvonas?" a wovynnis vy.
 ' "Saruman Gwynn," a worthybis Ragagast.  "Hag ev a leveris orthiv dhe leverel orthis jy ev dhe weres mars eus edhomm dhis; mes res yw dhis pysi y weres distowgh, poken re helergh y fydhydh."
 'Hag an messaj na a dhros govenek dhymm drefenn bos Saruman Gwynn penn ow urdh.  Radadast yw, heb mar, Pystrier skentel, mester a furvow ha chanjya liw; hag yma dhodho skentoleth bras a losowys ha bestes, hag ydhyn yn arbennik yw y gowetha.  Mes Saruman re studhyas hir artys an Eskar y honan, hag yndella y hyllyn ni y hedhi lieskweyth.  Der oberennow Saruman y hwrussyn ni y herdhya diworth Dol Guldur.  Martesen ev re gavsa neb arvow rag fesya an Naw.
 ' "Yth av dhe Saruman," yn-medhav.
_ ' "Res yw dhis mos distowgh," a leveris Radagast; "drefenn my dhe skoellya termyn der dha hwilas hag yma an dydhyow ow tos ha bos berr.  Erghys veuv dhe'th kavoes kyns Hanterhav, ha henn yw warnan lemmyn.  Mar talletthes prest a-dhiworth an le ma, nyns yw gwirhaval ty dh'y dhrehedhes kyns diskudha an Naw an pow a hwilons.  My ow honan a wra kildro distowgh."  Kettoeth ha'n ger na ev a yskynnas war y vargh ha ev a varghogsa dhe-ves a-dhesempis.
 ' "Gwith pols!" yn-medhav.  "Y fydh res dhyn a'th weres, ha gweres pubtra a vynn y ri.  Dannvon messajys dhe'n bestes hag ydhyn oll yw dha gowetha.  Lever dhedha may hwrellons i dri nowodhow a neptra a-dro dhe'n mater ma dhe Saruman ha Gandalf.  Dannvonens messajys dhe Orthank."
 ' "Gwrav yndella," a leveris ev, ha marghogeth dhe-ves haval orth an Naw dh'y jasya.

            'Ny yllis vy y sywya y'n pols na.  My re varghogsa pur bell seulabrys y'n jydh na, hag yth en vy mar skwith ha'm margh; ha res o dhymm tybi yn kever traow.  My a drigas dre'n nos yn Bri hag ervira nag esa termyn lowr dhymm dehweles dhe'n Shayr.  Nevra ny wrug vy kammwrians brassa!
 'Byttegyns,  y skrifas vy messaj rag Frodo, ha tresta yn ow howeth an ost dh'y dhannvon dhodho.  Y farghogis vy dhe-ves y'n bora; hag y teuth vy wor'tiwedh dhe drigva Saruman.  Honn yw hirder soth yn Horngastell dhe benn an Menydhyow Niwlek, nyns yw pell diworth Aswa Rohan.  Boromir a yll leverel orthewgh bos honna nans ledan meur hag eus ynter an Menydhyow Niwlek ha benvreow a'n gledhbarth Ered Nimrais, an Menydhyow Gwynn a'y dre.  Mes Horngastell yw kylgh a veyn serth a ge nans avel fos, hag yn mysk an nans ma yma tour a ven yw henwys Orthank.  Ny veu gwrys gans Saruman, saw gans an Numenoragh nans yw hirneth; ha pur hir yw gans lies kevrin; mes nyns yw y semlans haval orth dornweyth a greft.  Ny yll bos drehedhys saw der tremena kylgh Horngastell; hag y'n kylgh ma yma saw unn yet.
 'Diwedhes unn gorthugher y teuth vy dhe'n yet, haval orth gwarak veur y'n fos a ven; ha gwithys yn fen o.  Mes yth esa gwithysi an yet ow koelyas ragov vy ha leverel orthiv Saruman dhe'm gortos.  My a varghogas yn-dann an warak, ha'n yet a dhgeas yn taw a-dhelerghov, ha distowgh yth esa own dhymm, kyn na wrug vy godhvos skila vyth anodho.
 'Mes yth yth dhe benn Orthank, ha dos dhe risfordh Saruman; hag ena ev a vetyas genev ha'm ledya war-vann dh'y stevell a-wartha.  Yth esa bysow dh'y vys.
 ' "Ytho, ty re dheuth, Gandalf," a leveris ev dhymm yn sad; mes yn y dewlagas yth esa golow gwynn dell hevel, haval orth bos hwarth yeyn yn y golonn.
 ' "Gwir, devedhys ov," yn-medhav.  "Dos a wrug rag pysi dha weres, Saruman Gwynn."  Ha'n ughhanow ma a serris orto dell hevelis.
 ' "A wruss'ta dhe-wir, Gandalf Loes!" a skornyas ev.  "Rag gweres!  Boghes venowgh re beu klywys Gandalf Loes dhe hwilas gweres, den mar skentel ha mar fur, ow kwandra a-dro dhe diryow, ow kul rann yn pub negys, a vo gwiw yndella po na vo."
 'My a viras orto hag omwovynn.  "Mar nyns ov vy toellys," a leveris vy, "yma traow ow kwaya lemmyn hag y fydh res unyans oll agan nerth."
 ' "Yndella y fo," yn-medh ev, "mes diwedhes y teuth an tybyans dhis.  Pes termyn, dell omwovynnav, a wruss'ta kudha diworthiv vy, penn an Konsel, tra a'n brassa poesekter?  Pandr'a'th tre lemmyn a-dhiworth dha skolkva y'n Shayr?"
 ' "An Naw re dheuth war-rag arta," a worthybis vy.  "I re dremenas an Avon.  Yndella a leveris Radagast dhymm."
 ' "Radagast Gorm!" a hwarthas Saruman, ha nafella ny wrug ev kudha y skorn.  "Radagast Dover Ydhyn!  Radagast Sempel!  Radagast Fol!  Mes yth esa skians lowr hepken dhodho rag gul an rann a sevis vy ragdho.  Ty re dheuth, ha henn o unn entent ow messaj.  Hag omma y hedhydh, Gandalf Loes, ha powesa diworth vyajyans.  Drefenn my dhe vos Saruman Fur, Saruman Gwrier Bysow, Saruman Lies Liw!"
 'My a viras ena ha gweles y woenyow a havalsa bos gwynn seulabrys dhe vos ken, gwiys ens a bub liw, ha pan waya ev i a derlentri bys may feu sowdhenys dewlagas.
 ' "Gwell o genev gwynn," yn-medhav.
 ' "Gwynn!" a skornyas ev.  "Gwynn a wra dallethva.  Pann gwynn a yll bos liwys.  An folenn wynn a yll bos skrifys; ha golow gwynn a yll bos terrys."
 ' "Y'n kas na nyns yw gwynn namoy," a leveris vy.  "Ha neb a derr neppyth rag hwithra an pyth ywa re asas fordh furder."
 ' "Nyns yw res dhis kewsel orthiv avel onan an fellyon a withydh avel koweth." yn-medh ev.  "Ny'th tres omma rag bos dyskys genes, saw ri dhis dewis."
 'Ev a sevis yn sav ena ha dalleth gordhythya, haval ev dhe wul areth ragoberys yn hir.  "An Hendhydhyow yw gyllys.  Yma'n Kresdhydhyow ow tremena.  Yma'n Dydhyow Yowynkka ow talleth.  Oes an Elfow yw gorfennys, mes agan oes yw nes: an norvys a Wer a goedh dhyn ni y rewlya.  Mes res yw dhyn kavoes nerth, nerth rag ordena puptra herwydh agan bodh, rag les na yll bos gwelys saw gans an Fur.
 ' "Ha goslow, Gandalf, prest ow howeth ha gwereser!" a leveris ev yn unn dhos nes ha kewsel lemmyn gans lev medhella.  "My a leveris ni dh'y rewlya, drefenn bos rewlys genen nyni martesen, mar mynnydh omjunya genev.  Yma Nerth nowydh ow sevel.  Hag er y bynn ny vydh gwayn vytholl dre'n polisis hag unyansow koth.  Nyns eus govenek gesys yn po Elfow po Numenor ow merwel.  Ytho, henn yw unn dewis usi a-ragos, a-ragon ni.  Ni a allsa omjunya gans an Nerth na.  Y fia fur, Gandalf.  Yma govenek y'n fordh na.  Y drygh yw nes; hag y fydh gwerisons hel rag an re a'n gweresas.  Pan deffo an Nerth, y gowetha prevys a wra tevi ynwedh; ha'n Fur, my ha ty y'ga mysk, wor'tiwedh dre berthyans, a dheffo ha bos lywyoryon a'y fordh, y routers.  Ni a yll gortos agan hwers, ni a yll gwitha agan tybyansow y'gan kolonn, amayys martesen dre dhrogedh a vo gwrys y'n fordh, mes pes da der an mynnas ughel ha diwedhek: Godhvos, Rewlyans, Arayans; an traow oll a wrussyn ni strivya heb sewen dhe wul, lettys yn le gweresys gans agan kowetha po gwann po diek.  Ny via res a janj, ny via chanj gwir a'gan towlennow, saw y'gan gwriansow.
 ' "Saruman," a leveris vy, "my re glywas arethow a'n par ma kyns, yn ganow kanasow dannvenys a-dhiworth Mordor rag toella tus dhiskians.  Ny dybav ty dhe'm dri a-dreus an pellder ma rag skwithhe ow diwskovarn hepken."
 'Ev a viras orthiv dhe-denewen, ha hedhi pols yn unn dybi.  "Wel, y konvedhav na wra omgommendya dhis an fordh fur ma," yn-medh ev.  "Na hwath, martesen.  Mar kyll bos dismygis neb fordh well martesen."
 'Ev a dheuth ha gorra y dhorn hir war ow bregh.  "Ha prag le, Gandalf?" a hwystras ev.  "Prag le?  An Bysow Rewlya!  Mar kyllyn ni routya henna, an nerth a dremensa dhyn ni.  Henn yw dhe-wir an skila my dhe'th tri omma.  Yma lies lagas ow soedha ragov, ha my a grys ty dhe wodhvos an le may ma'n dra dhrudh.  A nyns yw yndella?  Poken, prag y pys an Naw desedhans an Shayr, ha pyth yw dha negys ena?"  Hag ev dhe leverel henna lust na allas ev y gudha a splannas distowgh yn y dhewlagas.
 ' "Saruman," yn-medhav yn unn sevel dhe-ves diworto, "ny yll saw unn dhorn yn nep-prys devnydhya an Onan, ha ty a woer yndella yn ta, ytho nag omherdh ha leverel "dhyn ni"!  Mes, ny'n rosen vy dhis, na nowodhow anodho, wosa bos igerys dha vrys dhymm.   Ty o penn an Konsel, mes ty re omdhiskudhas wor'tiwedh.  Wel an dewisyow yw, dell hevel, omblegya po dhe Sauron po dhisso.  Ny wrav na'n eyl na'y gila.  Eus dewisyow erell dhis?"
 'Ev o yeyn lemmyn ha peryllus.  "Eus," yn-medh ev.  "Ny waytis vy ty dhe dhiskwedhes furder, kyn fia a-barth dhisso dha honan; mes y res vy dhis chons a weres orthiv dre vodh, hag omsawya diworth ahwer ha payn meur.  An tressa dewis yw gwitha omma bys y'n diwedh."
 ' "Bys yn py diwedh?"
 ' "Bys pan diskutthi dhymm an le may kyllir kavoes an Onan.  Martesen y hallav kavoes fordh dhe'th kennertha.  Po, bys pan vo kevys yn despit dhis, hag yma termyn lowr dhe'n Rewlyer treylya y vrys war-tu ha materyow skaffa: leveryn, dismygi gwerison gwiw rag lettyans ha tonteth Gandalf Loes."
 ' "Ny vydh henna unn mater a'n skaffa martesen." a leveris vy.  Ev a hwarthas orthiv, drefenn bos gwag ow geryow, hag ev a'n godhva.
 'I a'm synsas ha'm sevel ow honan war bynakyl Horngastel, y'n tyller may hwrug Saruman mires orth an ster herwydh usadow.  Nyns eus diyskynnva vyth marnas grisfordh gul a vilyow a radh, hag an nans a-barth-woeles a hevel bos pell dhe-ves.  My a viras orto ha gweles le mayth esa glasneth ha tekter kyns, ha lenwys o gans pyttow ha gelfornow.  Bleydhi hag orkow a drig yn Horngastel, drefenn Saruman dhe sevel nerth meur y honan, erbynn Sawron, nag usi ow kul gonis dhodho hwath.  Mog tewl a grogas dres y oberennow oll hag omvaylya a-dro dhe Orthank.  My a sevis, ow honan, war ynys yn mysk an kommol; ha nyns esa chons a dhiank, ha hwerow o ow dydhyow.  Pechys en vy gans yeynder, ha nyns o marnas spas byghan may hyllyn vy kerdhes a-dro yn unn prederi yn kever devedhyans an Varghogyon y'n North.
 'Sur en vy an Naw dhe dhassevel dhe-wir, heb bos res geryow Saruman a ve gowyow.  My re glywsa nowedhys na ylli bos kammgonvedhys hirneth y'n fordh kyns dos yn Horngastell.  Prest yth esa own y'm holonn a-barth ow howetha y'n Shayr; mes yth esa nebes govenek dhymm hwath.  Yth esa govenek dhymm Frodo dhe dhalleth war'n fordh distowgh, dell ynnias ow lyther, hag ev dhe dhrehedhes Pansaven kyns an helgh marwel dhe dhalleth.  Hag ow govenek ha'm own o drogsevys, drefenn ow govenek dhe sevel dre wour tew yn Bri; hag ow own a sevi dre felder Sawron.  Mes res yw dhe wer dew a werth korev gorthybi orth galowyow pals; ha nerth Sawron yw le es dell yw dismygis dre own hwath.  Mes yn kylgh horngastell, ow honan ha maglennys, nyns o es dhe dybi an helghoryon a wrug po fetha po fesya oll a dhothya a-ragdha dhe fyllel y'n Shayr pell dhe-ves.'
 'My a'th welas!' a grias Frodo.  'Yth eses'ta ow kerdhes a-dro.  An loergann a splannas war dha wols.'
 Gandalf a hedhis dre varth ha mires orto.  'Nyns o marnas hunros,' a leveris Frodo, 'mes kov anodho a dheuth y'm brys a-dhesempis.  My re'n ankovsa yn tien.  Y teuth ev nans yw hirneth; wosa my dhe asa an Shayr, dell dybav.'
 'Diwedhes o y dhevedhyans,' yn-medh Gandalf, 'dell gonvedhydh, yth esa plit drog dhymm.  An dus a'm aswonn a vydh unnverhes ma nag esa studh dialloes dhymm kyns saw nammenowgh, ha ny berthav yn ta anfeus a'n par na.  Gandalf Loes maglennys haval orth kelyonenn yn gwias traytus kevnis!  Mes kevnisenn an moyha skentel a yll gul neusenn wann.
 'Yn kynsa yth esa own dhymm, dell vynnas Saruman heb dout, Radagast dhe dreylya er ow bynn ynwedh.  Mes ny glywis vy tokyn a dravyth drog po yn y lev po yn y dhewlagas dres agan metyans.  Mar kwrug vy yndella, nevra nyns ylsen vy dhe Horngastell, po y hylsen vy gans moy a rach.  Yndella a wrug dismygi Saruman, hag ev re gudhsa y vrys ha toella y gannas.  Y fia euver, yn neb kas, dhe assaya treylya Radagast onest dhe draytyans.  Ev a'm hwilas gans lenduri, ha'm dros yndella.
 'Henn o diswrians towlenn Saruman.  Drefenn na wodhva Radagast skila vyth na dalvia ev gul herwydh ow gorholedh; hag ev a varghogas war-tu ha Myrkoes, le mayth esa lies koweth dhodho dre hirneth.  Hag Eryon an Menydhyow eth pell, ha gweles meur a draow: kuntellyans bleydhi hag Orkow; ha'n Naw Marghek ow tos a-dro y'n tiryow; hag i a glywas nowodhow a-dro dhe dhiank Gollum.  Hag i a dhannvonas kannas rag dri an nowedhys dhymmo.
 'Hag yndella yth o, pan esa ow tanowhe hav, y teuth nos gans loer gler, ha Gwaihir Arloedh an Gwyns, skaffa er an Eryon Meur, a dheuth yn anwaytys dhe Horngastell; hag ev a'm kavas yn unn sevel war an pynakyl.  Ena y kewsis vy ganso hag ev a'm kemmeras dhe-ves kyns Saruman dhe arwodhvos.  Pell dhiworth Horngastell en vy kyns bleydhi hag orkow dhe dhos diworth an yet rag holya war ow lergh.
 ' "Pes pellder a yll'ta ow degi?" a wovynnis vy orth Gwaihir.
 ' "Meur a lewyow," a leveris ev, "mes heb mos dhe amal an norvys.  Dannvenys en vy rag dri nowedhys yn le doen begh."
 ' "Res yw dhymm steda-dor ytho," a leveris vy, "ha steda skav yn korughel, drefenn nag esa res dhymm a doeth avel hemma kyns."
 ' "Ytho, y fydhav dha worra dhe Edoras, y'n le mayth esedh Arloedh Rohan yn y helyow," yn-medh ev; "drefenn nag yw honna pell dhe-ves."  Ha da o henna genev, drefenn bos trigys yn Ryddermark Rohan an Rohyrrym, an Arlydhi-margh, ha nyns eus mergh haval orth an re yw megys y'n nans meur na ynter an Menydhyow Niwlek ha'n Menydhyow Gwynn.
 'Yw len hwath an Gwer Rohan, dell dybydh?" a wovynnis vy orth Gwaihir, drefenn traytyans Saruman dhe gisya ow grysyans.
 ' "I a be trubyt a vergh," a worthybis ev, "ha dannvon meur anedha pub blydhen dhe Vordor, yndella yth yw leverys; mes nyns yns i hwath yn yew.  Mes mar teuth ha bos drog Saruman, dell leverydh, ny yll bos lettys dre hirder aga fethans."

            'Ev a'm gorras yn pow Rohan nebes kyns bora; ha lemmyn y hwrug vy hirhe ow hwedhel re.  Res yw dhymm bos skaffa gans an myns yw gesys.  Yn Rohan y konvedhis vy bos drog owth oberi seulabrys : gowyow Saruman; ha ny vynnas goslowes myghtern an pow orth ow gwarnyansow.  Ev a erghis orthiv dhe gemmeres margh ha mos; hag y tewisis vy onan o pur dha genev vy, mes boghes dha ganso ev.  My a gemmeras an gwella margh yn y bow, ha nevra ny welis vy y bar.'
 'Res yw ev dhe vos best nobyl dhe-wir,' yn-medh Aragorn; 'hag an nowodhow Sauron dhe wul ardoll a'n par na a wra anken dhymm moy es nowodhow a havallo bos gweth.  Nyns o yndella pan esen vy y'n pow na y'n diwettha tro.'
 'Nyns yw yndella lemmyn dell vynnav ti.' yn-medh Boromir.  'Yth yw gow a dheu a-dhiworth an Eskar.  My a aswonn Gwer Rohan, lel ha kolonnek, agan keffrysysi, ow triga hwath y'n tiryow a resen ni dhedha nans yw hirneth.'
 'Yma skeus Mordor a-dreus powyow pell,' a worthybis Aragorn.  'Saruman re goedhas yn-danno.  Rohan yw arweskys.  Piw a woer a pyth a gevydh ena mar tehwelydh?'
 'Ny vydh hemma dhe'n leha,' a leveris Boromir, 'i dhe brena aga bywnans gans mergh.  I a gar aga mergh kemmys hag aga neskerens.  Ha nyns yw yndella heb skila, drefenn mergh an Ryddermark dhe dhos a-dhiworth parkow an North, pell diworth an Skeus, ha'ga agh, haval orth agh aga mestrysi yw devedhys a'n hendydhow rydh.'
 'Gwir!' yn-medh Gandalf.  'Hag yma onan y'ga mysk a ve kuys yn myttin an norvys.  Ny yll kesstriva ganso mergh an Naw; heb skwithter, skav avel gwyns ow pera, Skeusloes i a'n henwi.  Dydhweyth y vlew a derlenter avel arghans; nosweyth, haval orth skeus yw, hag a dremen anwelys.  Skav yw y gamm!  Nevra kyns ny wrug den vyth yskynna warnodho, mes my a'n gemmeras ha y dovhe, ha ev a'm dug mar skav may hwrug vy drehedhes an Shayr pan esa Frodo war an Goenyow Krug, kyn hwrug vy dalleth diworth Rohan pan wrug ev dalleth a-dhiworth Hobytun.
 'Mes own a devis ynnov ha my ow marghogeth.  Dell wrug vy dos war-tu ha'n north prest y hwrug vy klywes nowodhow a'n Varghogyon, ha kyn hwrug vy berrhe an hyns war aga lergh dydh ha dydh, prest yth esens i a-ragov. I re omrannsa, dell glywis vy: nebes anedha a hedhis orth emlow an est, nes dhe'n Glaslergh ha nebes anedha a ynherdhyas y'n Shayr a-dhiworth an soth.  My a dheuth yn Hobytun ha Frodo a veu gyllys; mes y hwrug vy keskows gans Gamji koth.  Meur a geskows ha myns byghan y'n mater poran.  Ev a vynnas leverel meur a-dro dhe falladow  perghennogyon nowydh Bag End.
 ' "Pur dhrog yw genev chanjyow," a leveris ev, "nyns yw da y'n rann ma a'm bywnans, hag yn arbennik chanjyow a'n gwettha."  ev a dhasleveris  "Chanjyow a'n gwettha" lieskweyth.
 ' "Gwettha yw ger drog," a leveris vy orto, "hag yma govenek dhymm na vywydh jy hir lowr dh'y weles."  Mes yn mysk y gows my a gonvedhas wor'tiwedh Frodo dhe asa Hobytun le es seythun kyns, ha marghek du dhe dhos dhe'n Vre y'n keth gorthugher.  Ena y farghegis vy war-rag gans own.  Y teuth vy yn Bukland ha kavoes habadoellya ena, mar vysi ha moryoneri a veu kabolys gans barrenn.  My a dheuth dhe'n chi dhe Grykhollow, hag ev o terrys ha gwag; mes orth an treudhow yth esa huk esa dhe Frodo.  Ena, dre bols, govenek a'm asas, ha ny wrug vy hedhi rag kuntell nowdhow, y fia difres ragov mar kwrellen vy yndella; mes my a varghogas warlergh an Varghogyon.  Kales o dh'aga holya, drefenn aga ol dhe vones y'n fordhow pals, ha nyns esa tybyans dhymm a'n gwella gweythres.  Mes dell hevelis dhymm nebes anedha re varghogas war-tu ha Bri; hag yth yth vy y'n fordh na, drefenn my dhe dhismygi geryow a via da dhe leverel dhe'n ost.
 ' "Butterbur ev yw gelwys." a dybis vy.  "Mars yw ev kablus rag an ardak ma, y fydhav y teudhi!  Y fydhav rostya an muskok koth a-ugh tan."  Yth esa ev ow kwaytya an keth, ha pan welas ev ow fas ev a goedhas dhe'n leur ha dalleth teudhi distowgh.'
 'Pandr'a wruss'ta dhodho? a grias Frodo gans own.  'Ev o pur guv dhyn dhe-wir hag ev a wrug oll a allas ev.'
 Gandalf a hwarthas.  'Na vydh ownek!' yn-medh ev.  'Ny wrug vy bratha, ha ny harthas vy saw boghes.  Yth en vy gorheudhhes gans an nowodhow a gevis vy diworto pan hedhis ev krena may hwrug vy byrla an gwas koth.  Ny yllis vy dismygi fatell wrug hwarvos y'n termyn na, mes my a glywas ty dhe vos yn Bri y'n nos tremenys, ha mones y'n myttin na gans Hirgarr.
 ' "Hirgarr!" a griis vy, yn unn garma dre lowender.
 ' "Gwir, syrr, yndella yn gwettha prys, syrr," a leveris Butterbur, yn unn gammgonvedhes ow styr.  "Ev a omvetyas gansa yn despit dhe buptra a yllis vy gul, hag i a omjunyas ganso.  Aga fara o pur goynt oll an termyn i dhe vos omma: omvodhek dell leverir."
 ' "Asen!  Muskok!  Barliman wordhi ha meurgerys dres eghenn!" a leveris vy.  "Henn yw an gwella nowodhow a wrug vy degemmeres a-dhia hanterhav:  bath a owr dhe'n leha yw y dalvos.  Re bo gorrys dhe'th korev gorhan a goethter gorughel dre seyth blydhen!" yn-medhav.  Lemmyn y hallav vy gul powes nosweyth, an kynsa a-dhia prys na allav vy kovhe."

            'Ytho, y trigis vy ena dre'n nos na, yn unn omwovynn yn feur a-dro dhe'n Varghogyon; hwath nyns esa nowodhow yn Bri saw yn kever dew anedha, dell hevelis.  Mes y'n nos ni a glywas moy.  Pymp anedha, dhe'n leha, a dheuth a-dhiworth an west, hag i a dewlis an yetow dhe'n dor ha tremena dres Bri haval orth gwyns owth oulya; hag yma tus Bri ow krena hwath ha gwaytya diwedh an norvys.  My a dhifunas kyns bora ha holya war aga lergh.
 'Ny wonn, mes kler lowr yw dhymm an pyth a hwarva.  Aga hapten a withas yn-dann gel y'n soth diworth Bri, ha dew anedha a varghogas war-rag dre'n dre, ha peswar moy a ynherdhyas y'n Shayr.  Mes pan veu fethys an re yn Bri ha Krykhollow, i a dhehwelas dh'aga hapten gans nowodhow, hag yndella i a asas an Fordh anwithys dre bols, saw gans aga aspioryon.  Ena, an kapten a dhannvonas nebes anedha war-tu ha'n est poran a-dreus an powdir, hag ev y honan a varghogas a-hys an Fordh gans sorr bras.
 'Y hwrug vy peswarlemmel dhe Benngewer haval orth gwyns, hag y's drehedhis kyns howlsedhes y'n nessa dydh diworth Bri  hag yth esens i ena seulabrys.  I a gildennas a-dhiworthiv, drefenn i dhe glywes nesheans ow sorr ha ny vedhens i sevel er ow fynn hag an Howl y'n ebrenn.  Mes i a dheuth yn ow hyrghynn y'n nos, hag omsettya er ow fynn war benn an vre, y'n kylgh koth Amon Sul.  Gweskys yn tynn en vy dhe-wir: ny veu gwelys golow ha flamm a'n par na dhe Benngewer a-ban veu enowys an golowvaow koth dhe'm brys vy.
 'Dhe howlsevel y tienkis vy ha fia war-tu ha'n north.  Nyns esa govenek dhymm gul moy.  Analladow o dha gavoes, Frodo, y'n gwylvos, hag y fia follneth dh'y assaya gans an Naw oll war ow lergh.  Ytho, res o dhymm trestya yn Aragorn.  Mes yth esa govenek dhymm tenna nebes anedha dhe-ves, ha hwath drehedhes orth Pansaven a-ragos ha dannvon gweres.  Peswar marghek a wrug ow sywya dhe-wir, mes i a gildennas kyns pell ha mos war-tu ha'n rys, dell hevel.  Yth esa nebes gweres dre henna drefenn bos pymp hepken, yn le naw, pan wrussons i omsettya erbynn dha gampva.
 'My a dheuth omma wor'tiwedh dre fordh hir kales, war-vann a-hys an Gwynnloesdhowr ha der Goengewri, ha war-nans a-dhiworth an north.  Ogas dhe beswardhek dydh ow vyaj a-dhiworth Penngewer, drefenn na yllis vy marghogeth yn-mysk kerregi an goenyow kowrvoekka, ha Skeusloes a asas.  My a'n dannvonas dh'y vester; mes kowethyans nes re devis yntredhon, ha mars eus edhomm dhymm ev a vydh dos pan elwiv.  Mes yndella y teuth vy yn Pansaven saw tri dydh kyns an Bysow, ha nowodhow a'y beryll re beu dres omma seulabrys  hag o da dhe-wir.
 'Ha henna, Frodo, yw penn ow derivas.  Re biv gevys gans Elrond ha'n re erell a'y hirder.  Mes ny wrug hwarvos tra a'n par na kyns, Gandalf dhe derri kyfyans ha ny wrug ev dos pan veu ambosys.  Derivas dhe Dheger an Bysow o res, dell dybav.
 'Wel, an hwedhel yw leverys lemmyn, a-dhiworth an kynsa dhe'n diwettha.  Ottani oll hag ottomma an Bysow, mes ny wrussyn ni dos nessa dh'agan negys.  Pandr'a wren ni ganso?

Yth esa taw. Wor'tiwedh Elrond a gewsis arta.
'Henn yw nowodhow ankensi yn kever Saruman,' a leveris ev; 'drefenn ni dh'y drestya hag y wodhvos yw down a'gan kusulyansow oll. Peryllus yw dhe studhya re artys an Eskar, a-barth po da po drog. Mes, ellas, traytyansow a'n par ma re hwarva kyns. Yn mysk an hwedhlow re glywsyn ni hedhyw, hwedhel Frodo o an koyntta dhymmo. My re aswonnis neb lies hobbyt, saw Bylbo; ha dell hevel dhymm nyns yw ev mar dhibarow ha dell wrug vy tybi anodho. An norvys re janjyas yn feur a-ban esen vy war an fordhow war-tu ha'n west.
'Ni a woer an Tarosvannow-Krug dre lies hanow; hag yn kever an Koes Koth hwedhlow pals re beu leverys: oll yw gesys anodho lemmyn yw neb ragsevelor y ordir a-gledhbarth. Yth esa termyn pan o galladow gwiwer dhe lamma gwydhenn dhe wydhenn a-dhiworth an tir yw lemmyn an Shayr bys yn Dunland, west diworth Horngastell. Y'n tiryow na y hwrug vy vyajya kyns, hag yth aswonnis vy meur a draow ha gwyls ha koynt. Mes yth ankovis vy Bombadyl, mars yw, dhe-wir, an keth huni a gerdhas y'n koesow ha breow nans yw hirneth, hag ena ev o kottha ages an kottha. Nyns o henna y hanow ena. Iarwain Ben-adar ni a'n elwis, kottha ha heb tas. Mes lies hanow erell re beu res dhodho gans gwerin erell: Forn gans an Gorryon, Orald gans gwer a'n North, ha henwyn erell ynwedh. Kroadur koynt yw ev, mes martesen y talvien vy y elwel dh'agan Kusulyans.'
'Ny dhothya ev,' a leveris Gandalf.
'A ny yllyn ni dannvon messajys dhodho ha kavoes gweres dhiworto?' a wovynnas Erestor. 'Dell hevel yma neb nerth dhodho war an Bysow.'
'Ny lavarsen vy yndella,' yn-medh Gandalf. 'Lever yn y le nag eus nerth dhe'n Bysow warnodho ev. Y vester y honan yw ev. Mes ny yll ev chanjya an Bysow y honan, na yll ev terri y nerth war dus erell. Ha lemmyn ev yw kildennys yn bro vyghan, a-ji dhe emlow a wrug ev y honan sevel, kyn nag yll nagonan arall aga gweles, yma ev ow kortos, martesen, chanj a dhydhyow, ha ny vynn ev dos dresta.'
'Mes a-ji dhe'n emlow na ny wra travyth own dhodho,' yn-medh Erestor. 'A ny vynnsa ev kemmeres an Bysow ha'y witha ena, didhregynnus bys vykken?'
'Na vynnsa.' a leveris Gandalf, 'Ny vynnsa ev y wul dre vodh. Martesen ev a wrussa yndella, mar pyssa orto gwerin rydh an norvys oll, mes ny gonvedhsa ev an edhomm. Ha mar pe res an Bysow dhodho, ev a'n ankovsa kyns pell, gwirhaval via ev dh'y estewlel. Nyns yw a-vri traow a'n par na yn y vrys. Ev a via gwithyas pur ansalow; ha nyns yw res gorthyp moy es henna.'
'Mes, yn neb kas,' a leveris Glorfindel, 'dannvon an Bysow dhodho ev a hoksa an jydh drog hepken. Ev yw pell dhe-ves. Ny allsen ni y gemmeres dhodho, andhiskudhys, anwelys gans aspier. Ha mars o henna galladow, wor'tiwedh Arloedh an Bysowyer a dhiskudhsa an dhannva ha treylya oll y nerth ena. A allsa bos defiys an nerth na gans Bombadyl y honan? Ny dybav yndella. My a dyb, mars yw fethys puptra erell wor'tiwedh, Bombadyl dhe goedha, an Diwettha huni dell o ev an Kynsa; ha Nos a wrussa dos.'
'Ny aswonnav vy Iarwain saw an hanow,' a leveris Galdor; mes gwir yw geryow Glorfindel, dell dybav. Nyns eus ynno nerth dhe dhefia agan Eskar, mar nyns eus nerth a'n par na y'n dor y honan. Mes, hwath, ni a wel Sawron dhe alloes tormentya ha distrui an breow keffrys. An nerth hag yw gesys yw genen ni, omma yn Imaldris, po gans Kirdan y'n Porthow, po yn Lorien. Mes, eus nerth lowr dhedha, eus nerth dhyn ni omma rag sevel erbynn an Eskar, omsettyans Sawron wor'tiwedh, mar pe fethys puptra erell?'
'Nyns usi dhymmo an nerth,' a leveris Elrond; 'na dhedha i.'
'Mar ny yll bos gwithys diworto an Bysow bys vykken dre nerth,' a leveris Glorfindel, 'diw dra hepken yw gesys dhyn aga assaya: po y dhannvon dres an Mor, po y dhistrui.'
'Mes Gandalf re dhiskwedhas orthyn na yllyn ni y dhistrui dre greft vyth eus dhyn ni omma,' yn-medh Elrond. 'Ha ny'n degemmersa an re a drig dres an Mor: dre po dader po drokter Norvys Kres a'n jeves; res yw dhyn ni a drig omma hwath dh'y dhyghtya.'
'Ytho,' a leveris Glorfindel, 'gwren ni y dewlel yn downder an Mor, hag yndella gul gwiryonedh a'n gowyow Saruman. Kler yw lemmyn y dewdroes dhe gerdhes war fordh kamm yn kettermyn hag ev esel an Konsel. Ev a wodhya nag o kellys an Bysow bys vykken, mes ev a vynnas may typpen ni yndella; drefenn ev y honan dhe dhalleth desirya anodho. Lieskweyth gwiryonedh yw kudhys yn gowyow: y'n Mor, salow via.'
'Ny via salow bys vykken,' yn-medh Gandalf. 'Yma traow pals y'n dowrow down; ha moryow ha tiryow a yll chanjya. Nyns yw agan devar dhe dybi a-barth seson hepken, po nebes bywnansow a Wer, po oes kott a'n norvys. Res yw dhyn hwilas gorfenn finek a'n godros ma, mar ny vo govenek dhyn y wul keffrys.'
'Ha ny vydhyn ni kavoes henna war'n fordhow dhe'n Mor,' a leveris Galdor. 'Y tybyn ni bos re beryllus an vyaj dhe dhehweles dhe Iarwain, rakhenna fo dhe'n Mor yw gorrys lemmyn yn-dann peryll a'n gwettha. Ow holonn a lever dhymm Sawron dhe waytya ni dhe dreylya war-tu ha fordh a'n howlsedhes, pan wra ev godhvos an pyth re hwarva. Yndella y fydh ev kyns pell. An Naw re beu diesedhys dhe-wir, mes nyns yw henna namoy es ardak, kyns i dhe gavoes stedys erell yw skaffa. Nyns eus saw nerth ow lehe Gondor lemmyn ow lettya orto rag keskerdhes gans nerth a-hys an arvoryow y'n North; ha mar kwra ev dos, owth omsettya erbynn an Touryow Gwynn ha'n Porthow, alemma rag ny via diank rag an Elfow diworth skeusow ow hirhe Norvys Kres.'
'Dre hirder hwath a vydh lettys an keskerdh na,' a leveris Boromir. 'Gondor a wra lehe, dell leverydh. Mes Gondor a sev, hag orth gorfenn y nerth pur grev yw hwath.'
'Hwath ny yll hedhi y hewoelder an Naw,' yn-medh Galdor. 'Hag yma fordhow erell a gaffo ev nag yw gwithys gans Gondor.'
'Ytho,' yn-medh Erestor, 'yma diw fordh hepken, dell leveris Glorfindel seulabrys: po kudha an Bysow bys vykken; po y dhiswul. Mes an dhiw yw dres agan nerth. Piw a vydh digelmi an kolm ma ragon?'
'Nyns eus nagonan omma a yll gul yndella,' a leveris Elrond yn sad. 'Dhe'n leha, nyns eus nagonan a yll ragweles a pyth a hwarvo, mar kerdhyn ni war unn fordh po hy ben. Mes kler yw, dell hevel dhymm, an fordh yw res dhyn. An fordh war-tu ha'n west yw an esya. Rakhenna res yw bos honna gohelys. Goelys vydh. Re venowgh a wre fia an Elfow y'n fordh na. Lemmyn, wor'tiwedh, res yw dhyn devnydhya fordh gales, fordh anragwelys. Y'n fordh na yma agan govenek, mars eus govenek. Kerdhes yn peryll  dhe Vordor. Res yw dhyn dannvon an Bysow dhe'n Tan.'

Yth esa taw arta.  Kynth esa ev y'n chi teg na, ow mires a-dreus nans lenwys gans golow an howl ha son a dhowrow kler, Frodo a omglywas tewlder marwel yn y golonn.  Boromir a wayas, ha Frodo a viras orto.  Yth esa ev ow pysya orth y gorn meur hag ow talgamma.  Wosa pols ev a gewsis.
'Ny gonvedhav oll a henna,' yn-medh ev.  'Saruman yw traytour, mes, a ny wrug ev goweles furder?  Prag y kewsowgh hwi pupprys a gudhans ha distruyans?  Prag na dal dhyn tybi an Bysow Meur dhe dhos dhyn rag soedha ragon yn termyn kales?  Dre wul devnydh anodho, Arlydhi Rydh a'n Dus Rydh a fettho an Eskar.  Henn yw an dra a wra an moyha own dhodho, dell dybav.
'Gwer Gondor yw kolonnek, ha nevra ny vydhons i omblegya; mes y hyllons i bos abattys.  Kolonnekter a'n jeves res a nerth kynsa, hag ena arv.  Devnydhyewgh an Bysow avel agas arv, mars eus nerth dhodho a'n par a leverowgh.  Synsewgh ev, ha mos war-rag dhe drygh!'
'Elas, ny yllyn ni,' a leveris Elrond.  'Ny yllyn ni devnydhya an Pennbysow.  Henn yw godhvedhys genen pur yn ta lemmyn.  Sawron a'n jeves hag ev a veu gwrys ganso y honan, ha drog yw yn tien.  Y nerth, Boromir, yw re vras rag den arall dh'y dhevnydhya herwydh y vodh, saw martesen an re gans nerth bras aga honan seulabrys.  Mes ragdha i yma peryll brassa hwath dhe'n Bysow.  Ewl anodho a legrel kolonn.  Yndella Saruman.  Mar tomhwella neb huni a'n Fur Arloedh Mordor dre dhevnydhya an Bysow ma, gans y artys y honan, ev a omesedhsa ena war dron Sawron, hag Arloedh Du arta a omdhiskwedhsa.  Ha henn yw acheson arall mayth yw res dhe dhistrui an Bysow: hag ev y'n norvys y fydh ev peryllus, dhe'n Fur keffrys.  Drefenn nag yw drog travyth yn kynsa.  Nyns o Sawron keffrys.  Yma own dhymm a gemmeres an Bysow rag y gudha.  Ny vydhav kemmeres an Bysow rag y dhevnydhya.'
'Ny vydhav evy,' a leveris Gandalf.
Boromir a viras orta yn unn dhoutya, mes ev a benndropyas.  'Yndella yth yw,' yn-medh ev.  'Ytho, yn Gondor res yw dhyn trestya yn arvow eus dhyn.  Ha, dhe'n leha, hedra wittho an Fur an Bysow ma, ni a bes batalyas.  Martesen an Kledha a veu Terrys a vydh lettya an liv20 hwath  mar heryas an dorn a'n doen giow Myghternedh Gwer yn le hendresor hepken.'
'Piw a woer?' a leveris Aragorn.  'Mes ni a vydh y brevi wor'tiwedh.'
'Bynner re dhelattyo pell an jydh,' yn-medh Boromir.  'Kyn na wrav vy pysi gweres, yma res dhyn anodho.  Y fien ni konfortys dre wodhvos tus erell dhe vatalyas ynwedh gans oll an maynys usi gansa.'
'Bydh konfortys ytho,' a leveris Elrond.  'Drefenn bos nerthow ha gwlaskordhow erell nag yw godhvedhys genes, ha kudhys a-dhiworthis yns i.  Anduin Meur a ver dres tiransow pals, kyns dos erbynn Argonath ha Yetys Gondor.'
'Martesen, y fia gwell rag oll,' yn-medh Gloin an Korr, 'oll an nerthow ma dhe vos omjunys ha devnydhys yn kesunyans.  Bysowyer erell y fo, le traytus, a vo devnydhys a-barthon.  An Seyth yw kellys dhyn ni  mar ny wrug kavoes Balin bysow Thror, hag o an diwettha; nyns eus travyth re beu klywys yn y gever a-ban veu ledhys Thror yn Moria.  Y hallav vy diskudha lemmyn bos govenek a dhaskavoes an bysow na an acheson yn rann Balin dhe dhos.'
'Ny wra kavoes Balin bysow vyth yn Moria,' a leveris Gandalf.  'Thror a'n ros dhe Thrain, mes ny wrug yndella Thrain dhe Thoryn.  Synsys veu a-dhiworth Thrain yn-dann torment yn dorvaghow Dol Guldur.  Y teuth vy re dhiwedhes.'
'Agh, elas!' a grias Gloin.  'P'eur fydh dos dydh agan drog-gras?  Mes, hwath, yma an Tri.  Pyth eus a-dro dhe'n dri bysow usi dhe'n Elfow?  Bysowyer pur alloesek yns i, dell yw leverys.  A nyns esons i gwithys gans an Arlydhi Elf?  Mes gwrys ens i ynwedh gans an Arloedh Du nans yw hirneth.  Yns i diek?  My a wel arlydhi Elf omma.  A ny vynnons i leverel?'
 Ny wrug an Elfow gorthyp vyth.  'A ny wruss'ta ow klywes, Gloin?' a leveris Elrond.  'Ny veu gwrys an Tri gans Sawron, ha nevra ny wrug ev aga thava.  Mes anedha i difenys yw dhe gewsel.  Ny allav vy leverel moy es hemma lemmyn y'n termyn ma a dhout; nyns yns i diek.  Mes nyns ens i gwrys avel arvow rag breseli po tryghi: nyns yw henna gis aga nerth.  Ny wrug desirya an re a's gwrug po krevder po gwarthevyans po rychys bernys, mes y'ga le konvedhes, gwrians ha yaghheans, rag gwitha annemmys traow oll.  Neb myns a'n traow ma re beu gwaynys gans Elfow Norvys Kres, kyn feu yndella gans duwon.  Mes oll re beu gwrys gans an re a dhevnydh an Tri a wra treylya yn aga diswrians, ha'ga brys ha kolonn a wra dos ha bos diskudhys dhe Sawron, mar dhaskaffo ev an Onan.  Y fia gwell ma na ve gwrys an Tri.  Yndella yw y vynnas.'
'Mes pandr'a hwarvia ytho, mar pe distruys an Bysow a Rewl, dell gusulydh?' a wovynnas Gloin.
'Ny wodhon ni yn surneth,' a worthybis Elrond yn trist.  'Yma govenek dhe nebes may teffo ha bos rydh an Tri Bysow, na wrug Sawron aga thava, rag may hallo aga mestrysi dasyaghhe goliow a wrug ev y'n norvys.  Mes martesen pan vo gyllys an Onan, an Tri a wra fyllel, ha meur a draow teg a vydh ankovhes.  Yndella ow kryjyans vy.'
'Yma mynnes dhe'n Elfow oll dhe berthi an argoll ma,' yn-medh Glorfindel, 'mar pe terrys nerth Sawron dredho, ha kemmerys dhe-ves bys-vykken own a'y vestrynses.'
'Yndella y tehwelyn ni arta dhe dhistruyans an Bysow.' a leveris Erestor, 'mes, hwath, nyns on ni nessa dh'y wul.  Py nerth eus dhyn rag kavoes an Tan may feu ev gwrys ynno?  Honn yw an hyns a dhesper.  Y lavarsen vy follneth, mar ny wrug furder krev Elrond ow difenn.'
_'Po desper po follneth.' a leveris Gandalf.  'Nyns yw desper, drefenn bos desper neppyth rag an re a wel an gorfenn dres dout oll.  Ny wren ni yndella.  Furder yw dhe aswonn res, pan veu poesys fordhow erell oll, kyn havallo avel follneth dhe'n re a syns orth govenek fals.  Wel, devnydhyn ni follneth avel agan mantell, vayl a-rag dewlagas an Eskar!  Drefenn ev dhe vos pur fur, hag ev a wra poesa puptra yn funys war vantol y vikenn.  Mes an unn skeul a worr ev yw desir, desir a nerth; hag yndella a vreus ev kolonnow oll.  Yn y golonn y honan ny vydh dos an tybyans nebonan dh'y nagha, wosa kavoes an Bysow ni dhe assaya y dhistrui.  Mars assayn ni hemma, ni a vydh dres y reknans.'
'Rag tekkenn dhe'n leha,' a leveris Elrond.  'Res yw kerdhes war an fordh, mes pur gales vydh.  Ny wra na nerth na furder agan doen pell warnedhi.  An negys ma a yll bos assays gans an re wann gans kemmys a wovenek ha'n re grev.  Lieskweyth henn yw gis an gwreythresow a way rosow an norvys: dornow byghan a's gwra drefenn bos res dhedha yndella, hedra virro dewlagas meur yn tuyow erell.'
'Da lowr, da lowr, Mester Elrond!' a leveris Bylbo distowgh.  'Na lever travyth moy!  Kler lowr yw an pyth a brofydh.  Bylbo an hobbyt gokki a dhallathas an negys ma ha res yw dhe Bylbo y worfenna, po gul gorfenn anodho y honan.  Pur attes en vy omma, ow pesya skrifa ow lyver.  Mar mynnydh godhvos yth esov vy ow skrifa diwedhyans anodho lemmyn.  My re dybsa skrifa: hag ev a vywas yn lowen alena rag, bys yn diwedhva y dhydhyow.  Diwedhyans da yw ev ha nyns yw gweth drefenn bos devnydhys kyns.  Lemmyn y fydh res dhymm chanjya henna: dell hevel, ny vydh gwir; hag yn neb kas, apert yw bos res a nebes chaptraow moy, mar pywav dh'aga skrifa.  Pla drog yw.  P'eur fydh res dhymm dalleth?'
Boromir a viras orth Bylbo gans marth, mes y vinhwarth a fyllis pan welas ev oll an re erell dhe woslowes orth an hobyt koth gans revrons sevur.  Gloin yn unnik a vinhwarthas, mes y vinhwarth a dheuth dre govyow koth.
'Heb mar, Bylbo ker,' a leveris Gandalf.  'Mars o gwir ty dhe dhalleth an negys ma, y fia gwaytyans ty dh'y worfenna.  Mes ty a woer yn ta lowr lemmyn bos dalleth braslavar re vras rag den piwpynag a vo, ha rann vyghan hepken yw gwrys yn mysk gweythresow meur gans neb den a vri.  Nyns yw res dhis omblegya!  Kyn feu leverys an deskrifans yn gwiryonedh, ha nyns eus dout vyth dhyn ty dhe wul profyans kolonnek yn-dann ges.  Mes yth yw profyans yw dres dha nerth, Bylbo.  Ny yllydh daskemmeres an dra ma.  Tremenys war-rag yw.  Mars yw res dhis kusul moy, y lavarav bos gorfennys dha rann, marnas avel kovadhor martesen.  Gorfenn dha lyver, ha gas anjanjys an diwedhskrif!  Yma govenek ragdho hwath.  Mes bydh parys dhe skrifa holyver21, pan dhehwellons i.'
Bylbo a hwerthis.  'Nevra ny wruss'ta ri dhymm kusul hweg kyns dhe'm brys vy,' yn-medh ev.  'Drefenn bos da dha gusul anhwek oll, my a omwovynn mars yw drog an gusul ma.  Mes, herwydh ow breus, nyns eus na nerth na chons da gesys dhymm rag dyghtya orth an Bysow.  Ev a devis, ha ny wrug evy.  Mes lever dhymm piw yns ynsi?'
'An dus a vydh dannvenys gans an Bysow.'
'Poran!  Piw vydhons i?  'Dell hevel dhymm, henn yw an dra yw res dhe'n Kusulyans ma ervira, hag an dra hepken yw res y ervira.  Martesen Elfow a yll seweni dre gows yn-unnik, ha Korryon a yll perthi skwithter meur; mes  hobbyt koth ov vy hepken, ha da yw genev ow boes dhe hanterdydh.  A ny yllowgh hwi dewis nebes henwyn lemmyn? Poken y dhelatya bys pan vo gorfennys li?'
Nyns esa gorthyp a-dhiworth nagonan.  Y sonas an klogh hanterdydh.  Hwath ny gewsis nagonan.  Frodo a woviras orth an fasow oll, mes nyns ens i treylys war-tu hag ev.  An Konsel oll a esedhas war-woeles aga dewlagas, haval i dhe dybi yn town.  Euth meur a goedhas warnodho, haval ev dhe wortos ervirans a neb breus a wrug ev ragweles dre hirneth mes gans govenek koeg na via ev kewsys.  Ewl owth oversettya a lenwis y golonn oll; ewl rag powes ha triga yn kres ryb Bylbo yn Pansaven.  Wor'tiwedh dre omherdhyans ev a gewsis, gans marth orth klywes y eryow y honan, haval orth bos neb bodh arall ow tevnydhya y lev byghan.
_'Y fydhav evy kemmeres an Bysow,' a leveris ev, 'kyn na wonn vy an fordh.'
Elrond a sevis y dhewlagas ha mires orto, ha Frodo a omglywas bos pechys y golonn gans tynnder tromm y lagattans.  'Mar konvedhav gwir oll a glywis vy,' yn-medh ev, 'my a dyb bos apoyntys an oberenn ma ragos, Frodo; ha mar ny gevydh tejy fordh, ny wra nagonan.  Hemm yw termyn an Shayragh22, pan sevons i a-dhiworth aga farkow kosel ha krena orth touryow ha kusulyansow an Meur.  Piw, yn-mysk an Fur oll, a allsa y ragweles?  Po, mars yns i fur, prag y hwaytsens i y wodhvos, kyns seni an our poran?
'Mes, begh poes yw.  Mar poes ma nag allsa nagonan y worra war onan arall.  Ny'n gorrav vy warnas.  Mes, mara'n kemmerydh dre vodh, y leverav bos gwir dha dhewis; ha kyn fe kuntellys warbarth oll an kowetha-elf koth, Hador, ha Hurin, ha Turin, ha Beren meur, dha esedh jy a via y'ga mysk.'
'Ny vynnydh y dhannvon y honan, a vynnydh, Mester?' a grias Sam, na allas ev omhedhi y lev pella, yn unn lamma diworth an gornell mayth esedhsa ev yn kosel war an leur.
'Ny vynnav dhe-wir! a leveris Elrond,  yn unn dreylya war-tu hag ev gans minhwarth.  'Ty, dhe'n leha, a wra mos ganso.  Prest nyns yw galladow dha dhiberth a-dhiworto, keffrys ha pan vo ev gelwys dhe gusulyans kevrinek ha ny vi jy.'
Sam a esedhas yn unn rudha ha hanasa.  'Homm yw roes vras a wrussyn ni neuvya ynni, Mr. Frodo!' yn-medh ev, yn unn shakya y benn.                                      



15. An Bysow a war-tu ha'n Soth

Diwettha y'n jydh na an hobytow a wrug kuntelles aga honan yn stevell Bylbo. Yth esa sorrvann dhe Merri ha Pyppyn pan glywsons i Sam dhe greupya y'n Kusulyans, hag ev dhe vos dewisys avel keskoweth Frodo.
'Anresnadow yw dhe-wir,' a leveris Pyppyn. 'Yn le y worra 'mes, ha'y worra yn-dann alhwedh, Elrond a wra y wobra a'y donteth!'
'Gobra!' yn-medh Frodo. 'Ny allav vy tybi a gessydhyans kalessa. Nyns esowgh hwi ow tybi a-dro dhe'n pyth a leverowgh: nyns yw gwerison bos dempnys ha mos y'n vyaj heb govenek ma. De yth esa hunros dhymm ow oberenn dhe vos gwrys, hag y hallen vy powesa omma, pol'ta, yn fast martesen.'
'Nyns eus marth dhymm anodho,' a leveris Merri, 'hag yma hwans dhymmo may halles. Mes y perthyn ni avi orth Sam yn le ty. Mars yw res dhis mos, y fia kessydhyans neb huni ahanan dhe vos gesys, yn Pansaven keffrys. Ni re dheuth war fordh hir genes Frodo ha perthi hwarvosow kales. Y'gan beus hwans a besya.'
'Henn o ow styr,' yn-medh Pyppyn. 'Y tal dhyn, hobbytow, sevel warbarth, hag y hwren ni. Y fydhav mos, marnas bos gorrys yn-dann alhwedh. Res yw bos nebonan gans poell y'n bagas.'
'Y'n kas na ny vydhydh tejy bos dewisys yn sur, Peregryn Tuk!' a leveris Gandalf , yn unn mires dre'n fenester, hag o nes dhe'n dor. 'Mes hwi oll yw prederus heb res. Nyns yw dewisys travyth hwath.'
'Nyns yw dewisys travyth!' a grias Pyppyn. 'Pyth esewgh hwi ow kul? Hwi o kudhys dhe-ves dre ouryow.'
'Kewsel,' a leveris Bylbo. 'Yth esa bern a gows, hag yth esa neppyth marthus gans pubonan. Gandalf koth keffrys. My a dyb nowodhow Legolas a-dro dhe Gollum dh'y synsi anbarys1 keffrys, kyn hwrug ev slynkya skav dhiworto2.
'Kamm es ta.' yn-medh Gandalf 'Anattendyek es ta. My re'n klywsa seulabrys a-dhiworth Gwaihir. Mar mynnydh godhvos, nyns esa marthow dell y's henwydh, saw ty ha Frodo; hag yth esa marth gans pubonan marnas my.'
'Wel, yn neb kas,' a leveris Bylbo, 'ny veu ervirys travyth dres dewis Frodo ha Sam anfeusik. Prest yth esa own dhymm bos henna an sywyans, mar pen vy anveghys. Mes, mar mynnowgh godhvos ow brys, Elrond a wra dannvon niver bras lowr, pan dheffo an derivasow. A wrussons i dalleth hwath, Gandalf?'
'Gwrussons,' a leveris an pystrier. 'Nebes a'n aspioryon re beu dannvenys seulabrys. Moy a wra mos a-vorrow. Yma Elrond ow tannvon Elfow, hag i a wra keskewsel gans an Pellgerdhoryon, ha martesen gans tus Thranduil yn Myrkoes. Aragorn res eth gans mebyon Elrond. Y fydh res dhyn hwithra an tir oll a-dro a-dreus lewyow pals kyns gul neppyth. Ytho, omjerya Frodo! Gwirhaval yw ty dhe wul godrik pell omma.'
'Agh!' yn-medh Sam yn trist. 'Ni a vydh gortos omma prest pell lowr rag dos gwav.'
'Ny yll bos di'velebys.' a leveris Bylbo. 'Ty yw dhe vlamya a henna yn rann, Frodo chet: dre deri gortos ow fennbloedh. Fordh koynt dh'y enora, dell dybav. Nyns yw dydh a dhewissen vy rag gasa an S.-B.ow yn Bag End. Mes, yndella yth yw: ny yllydh gortos gwenton lemmyn: ha ny yllydh mos kyns an derivasow dhe dhos.

Pan dhalleth brath gwav kynsa dos
ha meyn a fols yn rew an nos,
dres pollow du ha gwydh yw noeth,
drog yth yw y'n Gwylvos mos.

Mes henn a vydh dha jons anfeusik dhe'm brys vy.'
'Bydh, soweth,' a leveris Gandalf. 'Ny yllyn ni dalleth kyns ni dhe gavoes derivadow a-dro dhe'n Varghogyon.'
'My a dybis i dhe vos distruis y'n liv,' yn-medh Merri.
'Ny yllir distrui Bysowvoekkaow y'n fordh na,' a leveris Gandalf. Yma ynna nerth aga mester, hag i a wra po sevel po koedha rybdho ev. Yma govenek dhyn i oll dhe vos anvarghys ha divisourys, hag yndella gwrys le peryllus dre bols: mes res yw dhyn godhvos yn sertan. Rag an termyn y tal dhis assaya ankovhe dha ahwer, Frodo. Ny wonn mar kallav vy gul neppyth dhe'th weres; mes y hwystrav hemma y'th tiwskovarn. Nebonan a leveris bos res poell y'n bagas. Ewn o ev. Dell dybav, y hwrav vy mos genes.'
Delit Frodo dre'n derivas ma o mar vras may hasas Gandalf an fenestyllenn mayth esa ev owth esedha, removya y hatt, hag omblegya. 'Y leveris vy dell dybav, y hwrav vy mos hepken. Na galesha dha vrys gans travyth hwath. Dro dhe'n mater ma Elrond a wra leverel meur, dha goweth Hirgarr ynwedh. Hag henn a'm kovha, y fynnav vy kewsel gans Elrond. Res yw dhymm mos.'
'Pestermyn y hallav pesya omma, dell dybydh?' a leveris Frodo dhe Bylbo pan veu gyllys Gandalf.
'Ogh, ny wonn. Ny allav vy nivera dydhyow yn Pansaven,' yn-medh Bylbo. Mes nebes termyn, dell dismygav. Ni a yll gul kesklappyans hir pals. A via da genes gweres orthiv gul ow lyver, ha dalleth an nessa? A wruss'ta dismygi gorfenn?'
'Gwrug, nebes anedha, hag oll anedha yw tewl hag anhwek,' a leveris Frodo.
'Ogh, nyns yw henna da lowr!' yn-medh Bylbo. 'Y talvia bos gorfenn da dhe lyvrow. A via hemma da: hag oll anedha a drevesigas ha triga warbarth yn lowen alena rag?'
'Y fydh da, mars yw henna an sywyans wor-tiwedh,' a leveris Frodo.
'Gwir!' yn-medh Sam. 'Ha ple fydhons i triga? Henn yw an pyth a wra dhymm omwovynn lieskweyth.'

Dre bol'ta an hobbytow a besyas keskewsel ha tybi a-dro dhe'n vyaj re dremenas ha'n peryllow a-rag; mes yndella o gnas wynn Pansaven may feu kemmerys diworth aga brys own ha preder oll. Nyns o ankevys an termyn a dheu, po da po drog, mes nyns esa nerth dhodho erbynn an eur na. Yeghes ha govenek a devis yn krev ynna, ha lowen ens i dre bub dydh pan dho ev, i a gavas pleasour dre bub boes, ha dre bub ger ha kan.
Yndella y hwrug slynkya dhe-ves an dydhyow, pub myttin a dardha splann ha teg, ha pub gorthugher a holya goyeyn ha kler. Mes yth esa kynyav ow kothhe yn skon; yn lent an golow owrek a dhisliwya bys dhe arghansek, ha'n diwettha del a goedhas a-dhiworth an gwydh noeth. Gwyns yeyn a dhallathas hwytha a-dhiworth an Menydhyow Niwlek a'n est. Loer an Helghor a devi yn krenn yn ebrenn an nos, ha gorra dhe fia an ster le. Mes yn isel war-tu ha'n soth unn sterenn a splannas rudh. Pub nos, hag an Loer ow kothhe arta, hi a dhewynnyas splanna ha splanna. Frodo a allas hy gweles a-dhiworth y fenester, down y'n nevow, ow leski haval orth lagas hewoel a lagattas a-ugh gwydh glann an nans.

An hobbytow re bia yn Chi Elrond ogas dhe dhew vis, ha mis Du re dremenas ha ganso diwettha skethow kynyav, hag yth esa mis Kevardhu ow tremena, pan dhallethas dehweles an aspioryon. Nebes anedha res eth war-tu ha'n north dres fenentyow an Gwynnloesdhowr yn Goengewri; ha re erell res eth war-tu ha'n west, ha gans gweres Aragorn ha'n Bellgerdhoryon i re hwilsa an tiryow pell a-hys an Loesliv, bys Tharbad, may treusi Fordh an North an avon ryb tre dhiswrys. Meur anedha res eth hag est ha soth; nebes a'n re ma re dreusis an Menydhyow hag entra yn Myrkoes, re erell re yskynnas dre'n bolgh orth fenten Dowr Gladden, ha diyskynna yn Gwylvostir ha treusi Parkow Gladden, hag yndella, wor'tiwedh drehedhes tre goth Radagast dhe Rhosgobel. Nyns esa Radagast ena; hag i re dhehwelas dre'n bolgh ughel o henwys Grisfordh Duell. Mebyon Elrond, Elladan hag Elrohir, o an diwettha dehwelys; I re wrug vyaj meur, ow mos yn-nans a-hys an Arghanswoeth yn pow koynt, mes yn kever aga negys ny vynnsons i kewsel mann dhe nagonan saw Elrond.
Ny wrug diskudha an kannasow yn ranndir vyth nag ol na nowodhow a'n Varghogyon po gwesyon erell an Eskar. A-dhiworth eryon an Menydhyow Niwlek keffrys ny wrussons i klywes travyth nowydh. Ny wrug nagonan po gweles po klywes yn kever Gollum: mes yth esa an bleydhi gwyls owth omguntell hwath, hag yth esens i ow helghya arta pell a-hys an Avon Meur. Tri margh du re beu kevys distowgh, beudhys y'n Rys livys. War garregi an uskisdhowr4 pella y'n nansres5 hwiloryon a dhiskudhas korfow pymp moy, hag ynwedh mantell dhu hir, hakkys ha skethennys. Nyns esa ol vyth arall a'n varghogyon, ha nyns esa le vyth may feu omglywys aga lok. Dell hevelis i re dhisomdhiskwedhas a-dhiworth an North.
'Ni a woer yn kever Eth a'n Naw dhe'n leha,' a leveris Gandalf. 'Diswar yw dhe vos sur yn tien, mes my a dyb bos galladow lemmyn bos govenek dhyn an Bysowvoekkaow dhe vos keskerys, hag i re beu konstrynys dhe dhehweles yn fordh pynag a allons i dh'aga Mester yn Mordor, gwag ha difurv.
'Mars yw henna gwir, y fydh termyn hir kyns i dhe alloes dalleth an helgh arta. Yma gwesyon erell dhe'n Eskar heb mar, mes y fydh res dhedha vyajya bys emlow Pansaven kyns galloes kavoes agan ol. Ha mars on ni war henn a vydh kales dhe gavoes. Mes res yw ma na hokkyn ni nafella.'
Elrond a elwis an hobbytow dhodho ev . Ev a viras orth Frodo yn sevur. 'An eur re dheuth,' yn-medh ev. 'Mar kwra an Bysow dalleth y vyaj, res yw dh'y wul skon. Mes res yw ma na fydhya an re a wra mos ganso yn gweres dre vresel po nerth. Res vydh dhedha tremena yn arloetteth an Eskar pell a-dhiworth gweres. A wre'ta synsi dha dhedhewadow, Frodo, ty dhe vos an Bysowdeger?'
'Gwrav,' a leveris Frodo. 'Yth av gans Sam.'
'Ytho, ny allav vy gul gweres meur dhis, gans kusul keffrys,' yn-medh Elrond. 'Y hallav vy ragweles myns pur vyghan a'th fordh; hag a'n fordh may fo gwrys dha oberenn ny wonn vy mann. An Skeus re greupyas lemmyn bys dhe ven an Menydhyow, hag yma ev ow tos nes dhe lannow an Loesliv; hag yn-dann an Skeus oll yw tewl dhe'm dewlagas. Ty a vydh metya erbynn eskerens pals, nebes kler ha nebes toellwiskys; ha martesen y fydhydh kavoes kowetha war an fordh pan vons i anwaytys dres eghenn. Y fydhav dannvon messajys, a'n par may hallav vy dismygi, dhe'n re a aswonnav y'n norvys efan; mes pur beryllus re dheuth an tiryow lemmyn may kammvyacchyo nebes anedha, po dos y'n keth toeth ha ty dha honan.
'Hag y tewisav vy keskowetha rag dos genes, kehys ha dell vynnons i, po chons dh'aga asa. Res yw bos byghan an niver, drefenn bos govenek dhis dre doeth ha keladow. Mars esa dhymm lu a Elfow yn arvwisk an Hendhydhyow, ny via boghes effeyth, saw sevel nerth Mordor.
'Keskowetha an Bysow a vydh Naw; ha'n Naw Kerdher a vydh sevel erbynn an Naw Marghek yw drog. Genes jy ha'th was len, Gandalf a vydh mos; drefenn bos homma y oberenn vras, ha martesen gorfenn y lavur.
'Yn kever an re yw gesys, i a vydh bos kannas Poblow Rydh an Norvys: Elfow, Korryon, ha Gwer. Legolas a vydh mos a-barth an Elfow; ha Gymli mab Gloin a-barth an Gorryon. I a vynn mos dhe volghow an Menydhyow dhe'n leha, ha dresta martesen. A-barth Gwer y fydh dhis Aragorn mab Arathorn, drefenn Bysow Isildur dhe vos bern meur dhodho.'
'Hirgarr!' a leveris Frodo.
'Gwir,' yn-medh ev yn unn vinhwerthin. 'My a bys kummyas dhiworthis rag bos dha geskoweth arta, Frodo.'
'Y pyssen vy dhiworthis a dhos,' a leveris Frodo, 'mes y tybis vy ty dhe vones dhe Vinas Tirith gans Boromir.'
'Bydhav.' yn-medh Aragorn. 'Ha'n Kledha 'veu Terrys a vydh daswrys kyns my dhe dhalleth rag gwerrya. Mes dha fordh ha'm fordh vy a res warbarth dre gansow a vildiryow. Rakhenna, y fydh Boromir ynwedh y'n keskowethyans. Ev yw gour kolonnek.'
'Res yw kavoes dew.' a leveris Elrond. 'An re ma y fydhav vy ombrederi yn aga hever. Y'm hoskordh martesen y hallav vy kavoes nebes yw da genev aga dannvon.'
'Mes ny wra tyller vyth ragon ni!' a grias Pyppyn gans amayans. 'Ny vynnyn ni bos gesys. Ni a vynn mos gans Frodo.'
'Henn yw drefenn na gonvedhowgh hwi na dybi a'n pyth usi war-rag.' yn-medh Elrond.
'Ny wra yndella Frodo,' a leveris Gandalf, yn unn skoedhya orth Pyppyn yn anwaytys. Ny wel yn kler nagonan ahanan. Gwir yw, mar konvettha an hobbytow ma an peryll, ny vedhsens i mos. Mes i a vynnsa mos hwath, po, i a vynnsa bedha, ha shamys hag anlowen y fiens. Dell dybav, Elrond, y'n mater ma y fia da dhe drestya yn aga howethyans yn le furder meur. Mar tewisydh ragon arloedh-elf avel Glorfindel, ny allsa ev fetha an Tour Tewl, na igeri an fordh dhe'n Tan dre'n nerth usi ynno.'
'Ty a gows yn sevur,' a leveris Elrond, 'mes y'm beus dout. Y'm beus own nag yw salow an Shayr a-dhiworth peryll lemmyn; hag yth esa y'm brys tybyans a dhannvon ena an dhew ma avel kannasow, rag gul an pyth a yllons i, herwydh us aga fow, rag gwarnya tus yn kever an peryll. Yn neb kas, herwydh ow brys, y talvia triga an huni yowynkka a'n dhew, Peregryn Tuk. Ow holonn yw erbynn ev dhe vones.'
'Y'n kas na, Mester Elrond, res vydh dhis ow gorra yn prison, po ow dannvon tre ha my kelmys yn sagh,' yn-medh Pyppyn. 'Poken, y hwrav vy sywya warlergh an Keskowethyans.'
'Yndella re bo ytho. Ty a vydh mones,' a leveris Elrond, hag ev a hanasas. 'Lemmyn, rol an Naw yw lenwys. Seyth dydh alemma res vydh dalleth an Keskowethyans.'

     Kledha Elendil a veu nowydh govelys gans govyon Elfek, hag yn y lown a veu delinys arwoedh a seyth sterenn gorrys ynter an Loer yn kromman ha'n Howl yn dewynnow, hag a-dro dhedha yth esa skrifys runyow pals; drefenn Aragorn mab Arathorn dhe dhos rag gwerya yn ordiryow Mordor.  Pur splann o an kledha na wosa bos daswrys kowal; golow an howl a veu dastewynnys yn rudh a-dhiworto ha yeyn o golow an loer dredho, ha'y amal o kales ha tynn.  Hag Aragorn a ros dhodho hanow nowydh ha'y henwel Anduril, Flamm an West.
      Aragorn ha Gandalf a gerdha warbarth po esedha ha keskewsel a'ga fordh ha'n peryllow a vettyons i; hag i a studhya an mappow ha lyvrow a wodhvos afinys gans delinyansow ha hwedhlow hag esa yn chi Elrond.  Treweythyow yth esa gansa Frodo; mes ev o lowen dhe fydhya y'ga gidyans, hag ev a worras kemmys a dermyn hag a ylli ev gans Bylbo.
     Y'n diwettha dydhyow na an hobbyttow a esedha warbarth y'n gorthugher yn Hel an Tan, hag ena yn mysk hwedhlow pals i a glywas hwedhelgan Beren ha Luthien ha Gwaynyans an Jowel Meur leverys yn tien; mes dre'n jydh, ha Merri ha Pyppyn ow kerdhes yn efan, Frodo ha Sam a ylli bos kevys gans Bylbo yn y stevell vyghan y honan.  Ena Bylbo a redya rannow a'y lyver (hag o angowal hwath dell heveli), po temmigow a'y vardhonieth, po skrifa notennow a anethow Frodo.
     Yn myttin a'n diwettha dydh yth esa Frodo ha Bylbo aga honan warbarth, hag an hobbyt koth a dennas a-dhiworth kudhva yn-dann y weli kyst a brenn.  Ev a sevis an gorher ha palvala a-dro a-ji dhedhi.
     'Ottomma dha gledha,' a leveris ev.  'Mes terrys veu, dhe wir.  My a's gemmeras rag y witha salow mes yth ankevis vy pysi orth an wovyon dh'y ewnhe.  Nyns eus termyn vyth lemmyn.  Ytho, y tybis vy, martesen, bos da genes kavoes hemma dhe wir.'
     Ev a gemmeras a-dhiworth an gyst kledha byghan yn goen goth hag ankempen a ledher.  Ena ev a'n tennas ha'y lown glann ha gwithys da a dhewynnyas tromm, yeyn ha splann.  'Hemm yw Gwan,' a leveris ev, ha heb devnydhya meur a nerth ev a'n herdhyas  down yn keber a brenn.  'Kemmer e, mar mynnydh.  Ny vydh res dhymmo arta, dell waytyav.'
     Frodo a'n degemmeras gans gras.
     'Ynwedh yma homma!' yn-medh Bylbo, yn unn denna yn-mes fardell hag o pur boes herwydh y vraster dell hevelis.  Ev a dhisvaylis nebes lappys a gweth goth, ha sevel kaspows vyghan.  Gwiys yn tynn o gans meur a gylghyow, ogas ha wedhyn avel lien, mar yeyn avel rew, ha kalessa es dur.  Hi a splannas avel arghans yn loergann, hag ynworrys ynni gemmow gwynn.  Gensi yth esa grogys a berlys ha gwrysow.
     'Tra deg yw, a nyns yw?' a leveris Bylbo, orth hy gwaya y'n golow.  'Ha dhe-les.  Ow haspows-korr a veu res dhymm gans Thoryn yw.  My a's daskemmeras dhiworth Kleudh-Meur6 kyns dalleth, ha'y fardella gans ow fardellow.  My a dhros genev kovrohow oll ow aneth, saw an Bysow.  Mes ny waytis vy devnydhya homma, ha nyns eus res dhymm anedhi lemmyn, marnas bos da dhe vires orti treweythyow.  Ny glywir poesedh vyth pan wiskir.'
     'Ow semlans a via  wel, ny dybav bos gwiw ow semlans ynni,' a leveris Frodo.
     'An pyth poran a leveris evy,' yn-medh Bylbo.  'Mes, ny vern an semlans.  Ty a yll hy gwiska yn-dann dha dhillas a-ves.  War yew!  Y tal dhis kevranna an kevrin ma genev.  Na lever yn hy hever dhe nagonan arall!  Yth omglywsen vy lowenna mar kodhviv ty dh'y gwiska.  Yma tybyans dhymm hi dhe dreylya lownyow an varghogyon dhu keffrys,' a worfennas ev isel y lev.
     'Da lowr, y fynnav hy hemmeres,' yn-medh Frodo.  Bylbo a's gorras yn y gyrghynn, ha fastya Gwan orth an grogys dewynnek; hag ena Frodo a worras dresti y lavrek, krys ha jerkynn koth ha nemmys dre gewer.
     'Hobbyt plen hepken yw dha semlans lemmyn,' a leveris Bylbo.  'Mes yma moy dhis lemmyn ages dell welir orth dha arenep.  Re bo chons da dhis!'  Ev a dreylyas ha mires dre'n fenester, yn unn assaya hwyrni ton.
     'Ny allav vy gul gras dhis yn fordh gwiw, Bylbo, rag homma, ha rag dha guvder tremenys oll,' a leveris Frodo.
     'Na assay!' yn-medh an hobbyt koth, yn unn dreylya ha'y hwettya orth y geyn.  'Aw!' a grias ev.  'Ty yw re gales lemmyn dhe hwettya!  Mes dhe-wir: res yw dhe Hobbyttow gwitha warbarth, ha Baggynsow yn arbennik.  An pyth a bysav avel gras yw ty dhe omwitha kemmys ha dell yllydh, ha dehweles gans oll an nowodhow a yllydh, ha kanow ha hwedhlow koth a yllydh kavoes.  Y fydhav assaya yn stroeth dhe worfenna ow lyver kyns dell dhehwelydh.  Y fia da genev skrifa an nessa, re biv gesys.'  Ev a hedhis ha treylya war-tu ha'n fenester arta, yn unn gana yn isel.

'Th esedhav orth an tan gans kov
     a'n draow re wrug gweles,
a vleujyow-pras, tegennow-duw,
     yn havow toemm attes.

Del melyn hag an roesowrlin
     dre gynyav passys kyns,
gans howl arghansek, niwl a-varr,
     yn mysk ow gols an gwyns.

'Th esedhav orth an tan gans tybyans
     fatell vydh an bys,
pan dheffo gwav kyns gwenton teg
     na wrav vy gweles vyth.

Drefenn bos meur a draow y'n bys
     na wrug vy gweles mann,
yn pub koes hag yn pub fenten
     yma glas nowydh glan.

'Th esedhav orth an tan, y'm brys
     'ma tus gyllys hirneth,
ha tus a wra gweles norvys
     na wrav vy godhvos vyth.

Mes ha my owth esedha taw
     ha tybi down ha pell,
y koslowav rag levow koth
     ha dewdroes a dhehwel.

     Dydh yeyn ha loes o ogas dhe benn mis Kevardhu.  Yth esa Gwyns an Est ow frosa dre skorennow noeth an wydh, ha sia yn mysk an wydh pin war an breow.  Kommol skethennek a fistenas a-vann, tewl hag isel.  Ha skeusow moredhek an gorthugher a-varr ow talleth hirhe an Kowethyans a dharbaris dalleth.  Y tallethens i mo, drefenn Elrond dhe gusulya orta dhe vyajya yn-dann nos kemmys ha dell allons, bys pan vons i pell diworth Pansaven.
     'Res yw ma'gas bo own a lagasow pals gwesyon Sawron,' a leveris ev.  Ny'm beus dout may trehedhis  dhodho seulabrys nowodhow a dhisedhans an Varghogyon, hag ev a vydh lenwys gans sorr.  Skon lemmyn y aspioryon a-droes hag askellek a dheu a-les yn tiryow a'n north.  Y'gas bydh res a warya a'n ebrenn a-ughowgh keffrys ha hwi ow mos war agas hyns.'

     An Kowethyans a dhug myns byghan a dhaffar bresel, drefenn bos govenek dhedha dre geladow yn le batalya.  Yth esa Anduril dhe Aragorn mes nyns esa arv arall vyth dhodho, hag ev eth a-les gwiskys yn dillas glas ha gorm gossenek, avel Pellgerdher gwylvos.  Yth esa dhe Boromir kledha hir, haval orth Anduril y semlant mes le y linyeth, hag ev a dhug ynwedh skoes ha korn-bresel.
     'Ughel ha kler yw y son yn nansow an breow,' a leveris ev, 'hag ena, fiens i, eskerens oll a Gondor!'  Ev a'n gorras dh'y dhiwweus ha'y seni yn unn dardha, hag an dassonyow a lammas a-dhiworth unn garek dh'y ben, ha pubonan a glywas an lev na yn Pansaven a sevis yn unn lamma.
     'Bydh lent a seni an korn na arta, Boromir,' yn-medh Elrond, 'hedra seffi arta orth emlow dha dir, hag y' fo edhomm euthyk.'
     'Martesen,' a leveris Boromir.  'Mes pup-prys y senis vy ow horn orth dalleth vyajya, ha kyn kerthyn ni yn skeusow alemma rag, ny vydhav mos war-rag avel lader y'n nos.'
     Gymli an korr yn unnik a omwiskas yn apert gans kaspoes verr, rag korryon dhe dhoen yn skav beghyow poes; hag orth y rogys yth esa boel efan y lown.  Yth esa gwarak ha goen-sethow dhe Legolas, hag orth y rogys yth esa kollan hir gwynn.  An hobbytow yowynk a omwiskas gans an kledhedhyow a gemmersens i diworth an krug; mes Frodo a gemmeras Gwan yn unnik; ev a withas kudhys y gaspoes herwydh mynnas Bylbo.  Gandalf a dhug y lorgh, mes grogysys orto y feu an kledha elfek Glamdring, gevellys gans Orkryst hag esa ow korwedha war vronn Thoryn yn-dann an Menydh Morynysek.
     Elrond a brovias yn ta oll anedha gans dillas tew ha toemm, hag yth esa jerkyn ha pellyst dhedha.  Boes spar ha dillas ha pallennow ha pygans erell a veu beghys war hoba,  an best truan poran re wrussens i dri a-dhiworth Bri.
     An godrik yn Pansaven re wrussa chanj marthus dhodho: ev o lentrus hag yth esa an kris a yowynkneth dhodho.  Sam yth o neb re derssa dh'y dhewis, yn unn dhisklerya Byll (an hanow re'n rosa) dhe omwetha, mar ny wrug ev dos.
     'Nammna yll kewsel an enyval na,' yn-medh ev, 'hag ev a wrussa kewsel, mar kodrikka ev omma nebes pella.  Yth esa tremm dhodho mar kler ha lavar a allsa leverel Mr. Pyppyn: mar ny wre'ta ow gasa dhe vones genes, Sam, y fynnav ow honan dha sywya.'  Ytho, Byll eth avel an beghvest, mes ev o esel yn unnik an Kowethyans nag o duwenik dell hevelis.

     I re lavarsa farwell y'n hel veur ryb an tan, hag yth esens i ow kwaytya Gandalf yn unnik na wrug ev dos hwath diworth an chi.  Golow an tan a dheuth dres an darasow igor, hag yth esa golowys medhel owth isplanna a-dhiworth fenestri pals.  Bylbo, taw hag omvaylys yn huk, a sevis ryb Frodo war radh an daras a-rag.  Aragorn a esedhas, plegys dh'y dhewlin y benn; Elrond yn unnik a wodhva yn ta styr an pols ma ragdho ev.  An re erell a allsa bos gwelys avel furvow loes y'n tewlder.
     Yth esa Sam ow sevel ryb an hoba, ow sugna y dhens ha lagatta brottel y jer y'n tewlder may hwrug bedhygla an avon yn mysk an meyn a-woeles; yth esa y hwans a aneth orth ispoynt.
     'Byll chett,' a leveris ev, 'ny dalvia dhis junya genen ni.  Ty a wrussa galloes gwitha omma ha dybri an gwella goera bys devedhyans an gwels nowydh.'  Byll a swaysyas y lost ha ny leveris travyth.
     Sam a dhasesedhas an sagh orth y dhiwskoedh, ha nivera arta yn prederus yn y vrys oll an draow re worrsa ev ynno, yn unn omwovynn mars o neppyth a ankovsa ev: y benndresor, y dhafar-kegi; hag an gyst vyghan a hoelan a dhegi ev pup-prys ha daslenwel peskweyth may hallo ev; provians hel a hwenn-pib (mes ny vydh nes dhe lowr dell dhismygav); kellester ha korn tan; isdhillas a wlan; pann; nebes pythow y vester a ankovsa Frodo ha Sam re's fardellas rag aga sevel yn kormoledha pan vons i res.  Ev a's niveras oll.
     'Lovan!' ev a hanasas. Nyns eus lovan!  Ha nyns o saw nyhewer ty dhe leverel yn dha vrys:  "Sam, tybyans da a via tamm a lovan.  Y hwra mynnes dhis anedhi mar nyns eus dhis"  Wel, y hwrav vy y vynnes.  Ny allav vy y gavoes lemmyn.'

     Y'n pols na Elrond a dheuth yn-mes gans Gandalf, hag ev a elwis an Kowethyans dhodho.  'Hemm yw ow diwettha lavar,' a leveris ev isel y lev.  'Yma'n Bysowdeger ow talleth yn Negys Menydh a Vreus.  Warnodho yn unnik yw gorrys charj: na asso ev an Bysow, na'y ri dhe was vyth an Eskar, na asa den vyth dh'y dava, saw eseli an Kowethyans ha'n Konsel, mes dre edhomm a'n gwettha hepken.  An re erell a ganso avel keskoweth a'aga bodh aga honan, rag y weres war y fordh.  Y hyllowgh tarya, po dehweles, po treylya dhe-ves yn fordhow erell, herwydh agas chons.  Dhe bella mayth ewgh dhe galessa may fydh dhe gildenna; mes hwath nyns owgh hwi synsys der po li po gorambos dhe vones pella es dell vynnowgh.  Ny wodhowgh hwi hwath krevder agas kolonn, ha ny yllowgh hwi ragweles an pyth may mettyo pubhuni er y bynn war an fordh.'
     'Dislen yw an huni a lever farwel pan dewlha an fordh,' yn-medh Gymli.
     'Martesen,' a leveris Elrond, 'mes na deses ev dhe gerdhes y'n tewlder na welas ev an nos .'
     'Ambos tes a yll krevhe kolonn dhyegrys,' yn-medh Gymli.
     'Po y derri,' a leveris Elrond.  'Na virewgh re bell war-rag!  Kewgh lemmyn gans kolonn dha!  Farwel, ha re ello genowgh bennathow Elfow ha Gwer ha tus rydh oll.  Re splanno ster war agas fas!'
     'Chons.chons da!' a grias Bylbo, yn unn derleverel dre'n yeynder.  'Ny dybav bos galladow may skriffes dydhlyver, Frodo chet, mes y fydhav gwaytya derivas leun pan dhehwelli.  Ha na wra fordh re hir! Farwel!'

     Meur a dus erell a goskordh Elrond a sevis y'n skeusow ha mires orta hag i ow tos, ow profya orta aga farwel, medhel aga lev.  Nyns esa hwarth vyth, na gan na ilow.  Wor'tiwedh i a dreylyas dhe-ves ha diliwa yn taw y'n mo.
     I a dreusis an pons hag yskynna yn lent yn unn dreylya war an hynsow serth hir a yskynna yn-mes diworth  nans folsys Pansaven; hag i a dheuth wor'tiwedh war an woen may sia an gwyns der an mynkek.  Ena, wosa an diwettha gowolok orth an Diwettha Chi Hel ow tewynnya a-barth-woeles i a hirgammas pell dhe-ves y'n nos.

     Dhe Rys Bruinen i a asas an Fordh, treylya war-tu ha'n soth ha pesya dre hynsow kul yn mysk an tiryow plegys. I a vynnas may pessyons i y'n fordh ma a-hys tu west an Menydhyow dre lies mildir ha dydh. An powdir o garowwa dres eghenn ha difeyttha ages yn nans an Avon Veur yn Gwylvostir dhe du arall an gadon, hag aga avonsyans a via lent; mes yth esa govenek dhedha may kohellons i bos merkys gans lagasow angowethek y'n fordh ma. Seulabrys, aspioryon Sawron re beu gwelys boghes menowgh y'n pow gwag ma, hag an hynsow o anaswonnys saw gans tus Pansaven.
     Gandalf a gerdha a-rag, ha ganso Aragorn neb a wodhya an tir ma yn tewlder keffrys. Yth esa an re erell yn rew a-dhelergh ha Legolas, skentel y dhewlagas, avel kilwithyas. Kynsa rann aga vyaj o kales hag andhidheurek, ha ny govhas Frodo saw nebes anodho, marnas an gwyns. Dre lies dydh heb howl hwyth rewek a dheuth a-dhiworth an Menydhyow dhe'n est, ha nyns esa dillas vyth, dell hevelis, a allas gwitha yn-mes y vysies ow hwilas. Kyn feu dillasys yn ta an Kowethyans , ny wrussons i omglywes toemm saw nammenowgh, po hag i ow kwaya po powesa. I a goska yn anes dre gres an jydh, po yn neb kew an tir, po kudhys yn-dann neb spernek kelmys a devi yn tylleryow pals. Y'n dohajydh diwedhes an goelyador a's difuna hag i a wrug aga boes chyf: yeyn ha heb cher herwydh usadow, drefenn na yllens i omberyllya dre enowi tan saw nammenowgh. Gorthugherweyth i e war-rag arta, puprys war-tu ha'n soth kemmys hag a yllens i kavoes hyns gwiw.
     Wostalleth, dell hevelis dhe'n hobytow, yth esens i ow kreupya war-rag avel melhwes ha ny avonsyens i mann kyn kerdhsens i hag omdhisevel bys skwithter. Pub dydh golok an tir o an keth ha'n jydh kyns. Mes, tamm ha tamm, yth esa an menydhyow ow tos nessa. War tu ha'n soth a Bansaven i a sevis ughella prest, ha plegya war-tu ha'n west; hag a-dro dhe sel an gadon yth esa tir ledanna prest a vreow difeyth, ha nansow lenwys gans dowrow terfyskus. Hynsow o boghes ha gwius, ha lieskweyth i a wre aga hemmeres dhe amal neb als hepken, po yn-nans yn gwernow peryllus.

     I re bia y'n fordh dre dhiw seythun pan janjyas an gewer. An gwyns a hedhis distowgh hag ena leska a-dro a-dhiworth an soth. An kommol skav a ughelhas ha teudhi dhe-ves, hag an howl a omdhiskwedhas, gwannliwek ha splann. Y teuth bora yeyn kler dhe benn kerdh hir, ow trebuchya dre'n nos. An dremenysi a dheuth erbynn hirdrumm isel kurunys gans hengelynnenn gwrys aga horf glas a ven an breow dell hevelis. Aga del du a splannas ha'ga mor a isplannas rudh yn golow an howl ow sevel.
     Pell war-tu ha'n soth Frodo a allas gweles furvow godewl a venydhyow ardhek esa ow sevel a-dreus an hyns a wrug holya an Kowethyans dell hevelis dhodho. A-gledh y'n gadon ughel ma y sevi tri bleyn; an ughella ha'n nessa a sevi orth y sav haval orth dans erghek y benn; yth esa y gleger a'n gledhbarth meur ha lomm yn-dann skeus hwath dre vras, mes y'n leow may koedhas warnodho an howlsplann yn ledrek, ev a issplannas rudh.
     Gandalf a sevis ryb Frodo ha mires a-bell yn-dann y dhorn. 'Ni re gerdhas yn ta,' yn-medh ev. 'Ni re dhrehedhas emlow an pow yw henwys Kelynndir gans Gwer; meur a Elfow a drigas omma yn dydhyow lowenna, pan veu henwys Eregion. Pymp ha dew ugens lew herwydh nij bran re gerdhsyn ni, kyn hwrug kerdhes pella agan dewdroes dre voy a vildiryow hir. An tir ha'n gewer a vydh klorra lemmyn, mes peryllussa martesen.'
     'Mar pe peryllus po na ve, howldrevel gwir yw fest wolkomm,' a leveris Frodo, yn unn dewlel war-dhelergh y gogh ha gasa golow an myttin dhe goedha war y fas.
     'Yma'n menydhyow a-ragon ,' yn-medh Pyppyn. 'Martesen ni a dreylyas war-tu ha'n est y'n nos.'
     'Na wrussyn,' a leveris Gandalf. 'Y hyllir gweles pella war-rag dre wolow kler. Dres an bleynyow na an gadon a bleg war-tu ha'n soth-west. Yma mappow pals yn chi Elrond, mes, a wruss'ta tybi ha mires orta?'
     'Gwrug, treweythyow,' yn-medh Pyppyn. 'Mes ny berthav kov anedha , yma penn gwella dhe Frodo rag traow a'n par na.'
     'Nyns yw res dhymm a vappa vyth.' a leveris Gymli re dhothya war-rag gans Legolas, hag yth esa ev ow lagatta war-rag lemmyn gans golow koynt yn y dhewlagas dhown. 'Ottena an tir mayth oberi agan hendasow, ha ni a wrug aven an menydhyow na yn lies oberenn a vetol ha men, hag yn hwedhlow ha kanow pals. I a sev hir y'gan hunrosow: Baraz, Zirak, Shathur.
     'Saw unnweyth kyns y hwrug vy aga gweles a-bell yn bywnans difun, mes my a's aswonn ha'ga hanow, drefenn bos yn-danna Khazad-dum, an Korryongleudh, hag yw henwys lemmyn an Pytt Du, Moria y'n taves Elfek. Yn hons yma ow sevel Barazinbar, an Rudhgorn, Karadras fell; ha dresto yma Arghansgolgh ha Penngommolek: Kelebdil Gwynn ha Fanuidol Loes, a elwyn ni Zirakzigil ha Bundushathur.
     'Y'n le na yma aswa y'n Menydhyow Niwlek, hag ynter aga diwvregh yma'n nans du y skeusow na yllyn ni ankevi: Azanulbizar, Nans Duell yw henwys gans an Elfow Nanduhirion.'
     'War-tu ha Nans Duel y kerdhyn ni,' a leveris Gandalf. 'Mars yskynnyn ni y'n bolgh yw gelwys Yet Rudhgorn, dres tu pella Karadras, ni a wra diyskynna der an Grisfordh Duell yn nans down an Korryon. Ena y korwedh Lynnweder, hag y'n tyller na Avon Arghanswoeth a dhrehav der y fentenyow rewek.'
     'Du yw dowr Kheled-zaram,' yn-medh Gymli, 'ha yeyn yw fentenyow Kibil-nala. Ow holonn a gren dre'n tybyans ma'ga hwelliv skon.'
     'Re bo lowender dhis a'n wel, korr mas!' a leveris Gandalf. 'Mes pynag a wrylli jy, ny yllyn nyni hedhi y'n nans na. Res yw dhyn holya orth an Arghanswoeth y'n koesow kevrinek, ha wosa dhe'n Avon Veur, hag ena  '
Ev a hedhis.
     'Ha dhe by le wosa henna?' a wovynnas Merri
     'Dhe benn an vyaj  wor'tiwedh,' yn-medh Gandalf. 'Ny yllyn ni mires war-rag re bell. Bedhen pes da an kynsa rann dhe vos gwrys yn salow. Yma ayr yaghus yn Kelynndir. Res yw drogedh meur dhe goedha war dir kyns ev dhe ankevi an Elfow, wosa i dhe driga warnodho.'
     'Gwir yw henna,' a leveris Legolas. 'Mes Elfow an tir ma o agh anaswonnys dhyn ni a'n werin wydhek, ha ny govha mann anedha an gwydh ha'n gwels. Anedha y klywav kynvann an meyn yn unnik: down y'gan palsons i, teg y'gan kervsons i, ughel y'gan drehevsons i; mes gyllys yns i. Gyllys yns i. Y hwilsons i an Porthow nans yw hirneth.'


16. Vyaj yn Tewlder

Gorthugherweyth o, hag yth esa an golow loes ow lehe arta yn skon, pan wrussons i hedhi rag powes dre'n nos.  Pur skwith ens i.  An menydhyow o vaylys gans an mo ow tewlhe, ha'n gwyns o yeyn.  Gandalf a asas orta kemmeres unn ganowas moy dhe bubhuni a miruvor Pansaven.  Wosa i dhe dhybri nebes boes ev a wrug kusulyans.

'Heb mar, ny yllyn ni pesya arta haneth,' a leveris ev.  An omsettyans dhe Yet Rudhgorn re'gan skwithhas, ha res yw dhyn powes omma pols.'

'Ha ple'th en ni a-wosa?' a wovynnas Frodo.

'Yma agan vyaj ha'gan negys a-ragon hwath,' a worthybis Gandalf.  'Nyns eus dewis dhyn saw pesya, po dehweles dhe Bansaven.'  

Fas Pyppyn a lowenhas yn hweladow orth klywes menek hepken a dhehweles dhe Bansaven; Yth esa semlans a wovenek dhe Merri ha Sam, mes ny wrug sin vyth na Aragorn na Boromir.  Yth esa semlans perderus dhe Frodo.

'Y fynnav may fen ena arta,' yn-medh ev.  'Mes fatell allav vy dehweles heb meth - heb bos henna an unn hyns, ha ni fethys seulabrys?'

'Gwir yw, Frodo,' a leveris Gandalf: 'mar tehwelyn ni, ni a amytt fethans, ha gortos fethans gweth yn termyn a dheu.  Mar tehwelyn ni lemmyn, res vydh dhe'n Bysow sevel ena: ny wren ni galloes gasa arta.  Ena, wor'tiwedh, Pansaven a vydh kyrghynnys, ha wosa termyn berr ha hwerow, distruys.  An Bysowvoekkaow yw eskerens marwel, mes nyns yns i ma's skeusow hwath a'n nerth ha browagh a via dhedha mar pe an Unn Bysow dhe dhorn aga mester arta.'

'Ytho, res yw dhyn pesya, mars eus fordh,' a leveris Frodo yn unn hanasa.  Sam a sedhis yn diswaytyans arta.

'Yma fordh a yllyn ni assaya,' a leveris Gandalf.  'My a dybis wostalleth, pan dybis vy yn kynsa a-dro dhe'n vyaj ma, ni dh'y assaya.  Mes nyns yw fordh hweg, ha ny wrug vy kewsel anedhi dhe'n Kowethyans kyns.  Aragorn o er hy fynn, kyns bos assayys dhe'n leha an fordh dres an menydhyow.'

'Mars yw hi fordh drokka es Yet Rudhgorn, drog dhe-wir y fydh,' yn-medh Merri.  'Mes, y fia da ty dhe leverel orthyn yn hy hever, ha leverel an gwettha anedhi lemmyn.'

'An fordh a leverav anedhi a wra dos dhe Valyow Moria,' yn-medh Gandalf.  Gymli hepken a dhrehevis y benn; yth esa tan ow koleski yn y dhewlagas.  War an re erell a goedhas euth a glywes an hanow na.  Dhe'n hobbytow keffrys yth o henhwedhel a own pell.

'Martesen an fordh a vydh mos bys dhe Voria, mes fatell yll bos govenek dhyn hi dhe vones dredhi hi?' a leveris Aragorn yn tewl.

'Koel dhrog yw y hanow,' yn-medh Boromir.  'Ha ny gonvedhav edhomm dhe vones ena.  Mar ny yllyn ni treusi an menydhyow, vyajyn war-soth, bys pan dhyffyn erbynn Aswa Rohan mayth yw gwer kowethek dhe'm tus vy, yn unn dhevnydhya an fordh a wrug vy rag dos dh'omma.  Po ni a allsa treusi dres an Hornell yn Hirdreth ha Lebennin, ha dos yndella yn Gondor a-dhiworth an ranndiryow nes dhe'n mor. '

'Traow re janjyas a ban wruss'ta dos y'n north, Boromir,' a worthybis Gandalf.  'A ny wruss'ta klywes an pyth a leveris vy yn kever Saruman?  Ganso ev y hwrav vy ow negys ow honan martesen, kyns bos gorfennys oll.  Mes res yw ma na dheffo an Bysow nes dhe Horngastel, mar kyll bos henna lettys der neb fordh.  Aswa Rohan yw deges dhyn ha ni ow vyajya gans an Bysowdeger.

'A dro dhe'n fordh hirra: nyns eus termyn lowr dhyn.  Ni a allsa spena blydhen, martesen, dre vyaj a'n par na, ha ni a dremensa dre diryow pals yw gwag ha heb harber.  Mes ny viens i salow.  Yma dewlagas ha Sawron ha Saruman ow koelyas orta.  Pan dheuthys war-north, Boromir, yn dewlagas an Eskar unn gwandryas ow mos yn sowdhan  a-dhiworth an Soth es ta ha mater a vern munys dhodho: y vrys o bysi gans pursywyans a'n Bysow.  Mes lemmyn yth esos'ta ow tehweles avel esel Kowethyans an Bysow, hag yn-dann peryll os ta ha ty ow pesya genen.  An peryll a wra ynkressya pub lew a vyajyn war-soth yn-dann an ebron noeth.

'Wosa agan assay hewel orth bolgh an menydh agan plit re dheuth ha bos peryllussa, soweth.  Nyns eus meur a wovenek dhymm lemmyn, mar ny wren ni disomdhiskwedhes skon dre bols, ha kudha agan ol.  Rakhenna, y kusulyav na wryllyn ni mos dres an menydhyow nag a-dro dhedha, mes yn-danna.  Honn yw an fordh an anwirhavalla ni dh'y devnydhya herwydh breus an Eskar.'  

'Ny wodhyn ni an pyth a wayt ev,' a leveris Boromir.  'Martesen ev a vydh goelyas orth pub fordh, ha gwirhaval hag anwirhaval.  Y'n kas na, entra yn Moria a via kerdhes yn antell, ny via gwell ages knoukya orth darasow an Tour Du y honan.  Hanow Moria yw du.'    

'Ty a gews a neppyth na wodhydh pan gehevelydh Moria orth skons Sawron,'a worthybis Gandalf.  'My yw an huni yn unnsel ahanowgh re beu a-ji yn dorvaghow an Arloedh Du, hag yn y drigva kottha ha byghanna yn Dol Guldur hepken.  Ny dhehwel an re a entra dre yetow Barad-dur.  Mes ny'gas hembronksen vy a-ji yn Moria mar nyns esa govenek a dhos yn-mes.  Mars eus Orkow ena, y fydh tra dhrog ragon martesen, henn yw gwir.  Mes brassa rann  Orkow an Menydhyow Niwlek a veu po keskerys po distruys y'n Vatel a Bymp Lu.  An eryon a dheriv bos Orkow ow kuntell arta a-dhiworth tylleryow pell; mes yma govenek bos salow Moria hwath.

'Yma chons bos Korryon ena hwath keffrys, hag yn neb hel dhown a'y hendasow y hyllir kavoes Balin mab Fundin martesen.  Pynag a vo an diwedh, res yw dhe gerdhes war an hyns yw dewisys gans res!'

'My a wra kerdhes war an hyns genes, Gandalf! yn-medh Gymli.  Y fydhav mos ha mires orth helyow Durin, pynag a worto ena - mar kyllydh kavoes an darasow yw deges.'

'Da, Gymli!' a leveris Gandalf.  'Kennertha orthiv a wredh.  Warbarth y hwilyn ni an darasow kudhys.  Ha ni a vydh seweni hys-ha-hys.  Yn kryllas Korryon, penn korr a vydh kalessa dhe benndaga ages penn po Elf po Gour po Hobbyt.  Hwath, ny via honna an kynsa tro my dhe vones yn Moria.  Y hwilis vy Thrain mab Thror dre dermyn pell wosa ev dhe vos kellys.  My a dremenas dresti ha dos 'mes yn fyw!'

'My ynwedh re entras yn Yet Dhuell kyns,' a leveris Aragorn yn kosel; 'ha, kyn hwrug evy ynwedh dehweles 'mes, an kov yw pur dhrog.  Ny vynnav vy entra yn Moria nessa tro.'

'Ha dhe-wir, ny vynnav evy hy entra unnweyth,' yn-medh Pyppyn.

'Na my,' a hanasas Sam.

'Heb mar!' a leveris Gandalf.  'Piw a vynnsa yndella?  Mes an govynn yw: piw a wra holya war ow lergh, mara'gas ledyav ena?'

'Mynnav,' a leveris Gymli dihwans.

'Mynnav,' a leveris Aragorn yn anvodhek.  Ty a sywyas war ow lergh nes dhe derroes y'n ergh, heb leverel ger vyth a vlam.  Y fydhav sywya war dha lergh jy lemmyn - mar ny wra movya orthis an diwettha gwarnyans ma.  Ny dybav lemmyn a-dro dhe'n Bysow, na'n re erell ahanan, y tybav a-dro dhiso jy, Gandalf, hag y leverav orthis yndella: mar tremenydh dres darasow Moria, bydh war!'

'Ny vynnav vy mos,' yn-medh Boromir; 'marnas bos er ow fynn raglev an Kowethyans oll.  Pandr'a lever Legolas ha'n dus vyghan?  Lev an Bysowdeger a dal bos klywys yn sur.'

'Ny vynnav vy mos yn Moria,' a leveris Legolas.

Ny leveris travyth an hobbytow.  Sam a viras orth Frodo.  Wor'tiwedh Frodo a gewsis.

'Ny vynnav mos,' yn-medh ev; 'mes ynwedh, ny vynnav nagha kusul Gandalf.  Y pysav ma na vo raglev, kyns ni dhe goska.  Gandalf a wra gwaynya raglevow yn esya yn golow an myttin es y'n tewalder yeyn ma.  Ass wra oulya an gwyns!'

Wosa an geryow ma, oll anedha a goselhas yn tybyansow taw.  I a glywas an gwyns ow sia yn mysk an kerrek ha'n gwydh, hag yth esa son a oulyans ha harthyans yn aga hyrghynn yn spasow gwag an nos.   


Distowgh Aragorn a lammas yn sav.  'Ass wra oulya an gwyns!' a grias ev.  'Yma ev owth oulya gans lev bleydhi.  An Vilvleydhi re dheuth yn tu west an menydhyow!'

'Yw res dhyn gortos myttin ytho?' a leveris Gandalf.  'Herwydh ow lavar yw.  An helgh re dhallathas!  Mars on ni byw rag gweles bora, piw a vynn vyajya war-soth gans bleydhi gwyls war y lergh?'

'Py hys yw bys dhe Voria?' a wovynnas Boromir.

'Yth esa daras y'n soth-west diworth Karadras, martesen pymthek mildir herwydh nij bran, hag ugens martesen herwydh helgh an bleydh,' a worthbis Gandalf yn fell.

'Ytho, dallethyn kettell vo golow myttin, mar kyllyn,' yn-medh Boromir.  'An bleydh yw klywys yw gweth es an ork a vo tybys.'

'Gwir!' a leveris Aragorn, yn unn lowsel y gledha yn y woen.  'Mes y'n le mayth oul an vilvleydh fell, ena an ork a helgh a-bell.'

'Yma hwans dhymm may hwrellen vy herwydh kusul Elrond,' a hwystras Pyppyn dhe Sam.  'Nyns ov vy dhe les y'n negys ma.  Nyns ov vy unnwoes lowr gans Bandobras Bannwromyer : an oulyansow ma a wra rewi ow goes.  Ny berthav kov a omglywyansow mar druan.'

''Ma ow holonn 'nans y'm bysies-troes, Mester Pyppyn,' a leveris Sam.  'Mes nyns o'ni dybrys hwath, hag yma nebes tus grev omma genen.  Pynag a dheffo ra'gan Gandalf,  'hwrav vy kenwoestla nag yw agenn vleydh.'


Rag omdhefendya dre an nos an Kowethyans a yskynnas dhe benn an vre vyghan may fiens i goskeusi.  Kurunys o gans kolm a wydh koth ha keswiys, hag a-dro dhodho kylgh terrys a gowrveyn.  Dhe gres anodho i a enowis tan, drefenn nag esa govenek tewlder ha taw dhe gudha aga ol erbynn diskudhans gans an bleydhi owth helghya.

A-dro dhe'n tan yth esedhsons, hag an re nag esens i ow koelyas a wogoskas yn anes.  Hoba truan Byll a grenas ha hwysa y'n le mayth esa ev.  Yth esa oulyans an bleydhi oll a-dro dhedha y'n pols na, nessa treweythyow hag ena pella.  Yn tewlder an nos meur a lagasow ow splanna a allas bos gwelys ow lagatta dres topp an vre.  Nebes anedha a dheuth yn-rag ogas dhe'n kylgh a ven.  Orth aswa y'n kylgh, furv a vleydh meur tewl a allsa bos gwelys stegys, ow lagatta orta.  Oulyans skruthus a dardhas a-dhiworto, haval ev dhe vos kapten ow kelwel y vagas dhe'n omsettyans.

Gandalf a sevis ha hirgamma war-rag yn unn synsi a-ugh y lorgh.  'Goslow, Ki Sawron!' a grias ev.  'Ottomma Gandalf.  Fi, mar mynnydh gwitha dha gig plos!  Y fydhav dha grygha penn dhe lost, mar teudh a-ji dhe'n kylgh ma.'

An bleydh a dheskernis ha lamma war-rag war-tu hag i yn unn nija.  Y'n pols na y teuth son tynn.  Legolas re dennsa seth.  Y teuth us hager, ha'n furv ow lamma a goedhas dhe'n dor yn unn gronkya; seth an elf re bechsa y vryansenn.  An lagasow ow laggata a veu difeudhys distowgh.  Gandalf hag Aragorn a hirgammas war-rag, mes an vre o ynyal; an bagasow ow helghi re fisa.  Oll a-dro dhedha an tewlder a dheuth taw, ha nyns esa oulyans vyth der an gwyns ow hanasa.


An nos o koth, ha war-tu ha'n west yth esa an loer ow lehe ow sedhi, ow splanna yn treweythus dre'n kommol ow terri.  Distowgh, Frodo a dhifunas a'y gosk.  Heb gwarnyans vyth tewedh a oulyansow a dardhas gwyls ha fell oll a-dro dhe'n gampva.  Lu meur a vilvleydhi re omguntellsa yn taw ha lemmyn yth esens i owth omsettya prest a-dhiworth pub tu.

'Tewlewgh keunys war'n tan!' a grias Gandalf dhe'n hobbytow.  'Tennewgh agas kledha, ha sevewgh keyn ha keyn!'

Y'n golow ow lamma, hag an prenn nowydh ow tewi, Frodo a welas meur a furvow loes a lammas dres an kylgh a veyn.  Moy ha moy a's sywyas.  Dre vryansenn a unn ledyer meur Aragorn a bokyas y gledha yn unn herdhya; dre lesk nerthek Boromir a hakkyas penn diworth onan arall.  Rybdha a sevis Gymli, a-les y dhiwarr grev, ow swaysya y voel-korr.  Yth esa gwarak Legolas ow seni.

Yn golow ow leskella an tan Ganadalf a vrashas yn tromm dell hevelis: ev a omdhrehevis, furv veur ow kodros haval orth neb men kov a henvyghtern gorrys war bennvre.  Haval orth kommolenn ow kwargromma, ev a sevis skorrenn ow leski ha hirgamma war-rag rag dos erbynn an bleydhi.  I a omdennas a-ragdho.  Ughel y'n ayr ev a dewlis an faglenn.  Hi a dhewis dre wolewder kann tromm havel orth lughes; hag y lev a dardhas haval orth taran.

'Naur an edraith ammen!  Naur dan i ngaurhoth!' a grias ev.

Y teuth bedhyglans ha tythyans, ha'n wydhenn a-ughto a dardhas gans del ha bleujyow a flammow ow talla.  An tan a lammas pennwydhenn dhe bennwydhenn.  Penn an vre a veu kurunys yn tien gans golow ow kodhalla.  Kledhedhyow ha kollanow an difennoryon a splannas ha lughesi.  Diwettha seth Legolas a dhewis y'n ayr ha hi ow nija, ha gwana yn unn leski yn kolonn penntern-bleydh meur.  An re erell oll a fias.

Yn lent an tan a verwis bys pan nag esa travyth gesys saw lusu hag gwryghon ow koedha; mog hwerow a grullyas a-ugh an kyfyon leskys, ha nija yn tewl a-dhiworth an vre, ha kynsa golow bora ow tos yn kodewl y'n ebron.  Aga eskerens o fethys na ny wrussons i dehweles.

'Herwydh ow lavar, Mr. Pyppyn.' a leveris Sam hag ev ow korra yn y woen y gledha.  'Ny vydh bleydhi y gemmeres.  Henn o marth dout vyth!  Nes dhe woleski gols ow fenn!'


 Pan dheuth golow leun an myttin nyns esa ol vyth a'n bleydhi a allas bos kevys, hag i a hwilas korfow marow heb seweni.  Nyns esa sin vyth gesys a'n vatel saw an gwydh goleskys ha sethow Legolas a worwedhas a-dro dhe benn an vre.  Anshyndys oll anedha saw onan ma nag o gesys travyth anedhi marnas an bleyn.

'Herwydh ow freder yw an dra,' a leveris Gandalf.  'Nyns o an re ma bleydhi sempel, owth helghi boes y'n gwylvos.  Dybryn yn skon ha mos!'

Y'n jydh na an gewer a janjyas arta, haval orth neb brys dhe wul maystri warnedhi ha nyns esa hwans pella dhodho a ergh, drefenn i dhe gildenna diworth bolgh an menydh, brys a vynnas kavoes golow kler lemmyn may hallsa bos gwelys dredho traow a wayas y'n gwylvos a-dhiworth pellder.  An gwyns re beu ow treylya a-dhiworth an north hag ena north-west dre'n nos, ha lemmyn ev a goselhas.  An kommol a dhisomdhiskwedhas war-tu ha'n soth hag an ebron a veu igerys, ughel ha glas.  Hag i ow sevel war an vre, parys dhe dhiberth, golow gwannliwek an howl a splannas dres pynakyl an menydhyow.

'Res yw dhyn drehedhes dhe'n daras kyns howlsedhes,' a leveris Gandalf, 'poken ny vydhyn ni nevra y dhrehedhes dhe'm brys vy.  Nyns yw pell, mes agan hyns a vo gwius, rag na yll Aragorn agan gidya omma; boghes venowgh a wrug ev kerdhes y'n pow ma, hag yth esen vy yn-dann fos west Moria unnweyth hepken, ha nans yw termyn pell.

'Ottena ev,' yn-medh ev, yn unn bysinya war-tu ha'n soth-est dhe dyller may hwrug koedha yn serth tu an menydhyow yn skeusow orth aga ben.  A-dreus an pellder linenn a alsyow lomm a allas bos gwelys, hag yn-mysk anedha, ughella es an re erell, unn fos veur loes.  'Pan essyn ni an bolgh, my a'gas ledyas war-tu ha'n soth, dell verkyas nebes ahanowgh martesen.  Y'n gwella prys yndella, drefenn bos berra agan fordh nebes mildiryow, ha toeth yw res.  En!'

'Ny wonn pyth yw an gwella govenek,' a leveris Boromir yn asper:  'Gandalf dhe gavoes an pyth a hwila ev, po, wosa dos dhe'n fos ni dhe aswonn bos kellys an daras bys vynitha.  An dewisyow oll yw drog dell hevel, ha bos maglennys ynter bleydhi ha'n fos an gwirhavalla tra.  Led war-rag!'


 Gymli a dhallathas kerdhes a-rag ryb Gandalf drefenn bos mall bras ganso dhe dhos yn Moria.  Warbarth i a hembronkyas an Kowethyans war-tu ha'n menydhyow arta.  An unn henfordh dhe Voria a-dhiworth an west re bia keslinennek gans gover, an Sirannon, a dheuth diworth ben als nes dhe'n le mayth esa an daras.  Mes hyns Gandalf o kamm martesen po an tir o chanjys y'n blydhynyow passys a-gynsow; drefenn na wrug ev dos erbynn an gover y'n tyller mayth esa yn y vrys dh'y gavoes, nebes mildiryow hepken war-tu ha'n soth a-dhiworth aga dallethva.

Yth esa an myttin ow tremena war-tu ha hanterdydh, hag an Kowethyans a wandras ha skrambla hwath yn tir difeyth a veyn rudh.  Ny welsons i terlentrans a dhowr na glywes son anodho yn tyller vyth.  Puptra o sygh ha krin.  Aga cher a sedhis.  Ny welsons i travyth byw, ha nyns esa edhen vyth y'n ebron; mes an pyth a drosa an nos, mara's deffo er aga fynn y'n tir kellys na, o neppyth nag o da gansa tybi yn y gever.

 Distowgh Gymli, re fistenas a-rag, a elwis dhedha.  Yth esa ev ow sevel war wodolghynn hag ow pysinya war-dhyghow.  Yn unn fistena war-rag i a welas a-woeles dhedha goeth gul ha down.  Gwag ha taw o, ha nyns esa saw deverans a dhowr a veras yn-mysk kerrek gell ha nemmys hy leur; mes y'n tu nessa dhedha yth esa hyns, terrys ha kudhys yn feur, a stummas ynter fosow diswrys ha konsveyn shyndys henworfordh.

'Ah!  Otta hi wor'tiwedh!' a leveris Gandalf.  'Hemm yw an tyller may fera an gover: Sirannon, an Porthell, dell o henwys.  Mes pyth eus a-dro dhe'n dowr ny allav vy dismygi; pur skav ha trosek o.  War yew!  Res yw dhyn  fistena war-rag, diwedhes on ni.'


Oll y'n Kowethyans o troesloesek ha skwith; mes i a droesyas yn ervirys a-hys an lergh garow ha gwius dre vildiryow pals.  An howl a goedhas a-dhiworth hanterdydh ha dalleth mos y'n west.  Wosa powes berr ha boes fysk i a dallathas war-rag arta.  A-ragdha an menydhyow a sevis yn unn dalgamma, mes sedhys o aga hyns yn hester down an tir ha ny allsons i gweles marnas an skoedhow ughella ha'n bleynyow pell y'n est.

Wor'tiwedh i a dheuth erbynn pleg tromm.  An fordh re dreylsa war-tu ha'n soth ynter glann an woeth ha leder serth a'n tir a-gledh, mes lemmyn hi a dreylyas ha mos poran war-tu ha'n est arta.  Hag i ow tos a-dro dhe'n pleg, i a welas a-ragdha als isel, martesen pymp gourhys hy hirder, gans krib terrys ha dynsek.  Dresti y teuth deverans a dhowr orth ispoynt saven ledan re bia kervys seulabrys dell hevelis gans dowrlamm re bia krev ha nerthek.

'Dhe wir, traow re janjyas!' a leveris Gandalf.  'Hwath, an tyller yw aswonnys dhymm heb dout vyth.  Hemm yw oll yw gesys a Dhowrlamm an Risfordh.  Mar perthav kov gwir, yth esa grisfordh treghys y'n meyn a-denewenn, mes an bennfordh a dreylyas a-gledh hag yskynna gans nebes kildroyow bys dhe dir kompes dh'y benn.  Yth esa nans bas dres an dowrlamm bys dhe Fosow Moria, ha'n Sirannon a veras dredho gans an fordh rybdho.  En ha gweles fatell yw traow lemmyn!'

I a gavas an gradhow a ven heb kaletter, ha Gymli a lammas war-vann yn skav, ha Gandalf ha Frodo war y lergh.  Pan dhrehedhsons i penn an risfordh i a welas nag o galladow i dhe besya y'n fordh na, ha skila syghor an Porthell a veu diskudhys.  A-dryv dhedha an Howl ow sedhi a lenwis ebron goyeyn an west gans owr owth isterlentri.  A-ragdha a ystynnas lynn gosel ha tewl.  Nyns esa dastewynnyas nag ebron na howlsedhes orth hy enep talgamm.  Yth esa arge ha'n Sirannon re lanwsa an nans oll.  Dres an dowr ow kodros, alsyow meur a sevis, gwannliwek aga fas asper y'n golow ow tewlhe: finek hag anpassadow.  Nyns esa sin vyth a dharas po yet, na fols na krakk a allsa gweles Frodo y'n men ow talgamma.

'Ottena Fosow Moria,' a leveris Gandalf, yn unn bysinya a-dreus an dowr, hag ena a sevi an Yet seulabrys, an Daras Elfek dhe benn an fordh a-dhiworth Kelynndir may hwrussyn ni dos warnedhi.  Mes an fordh ma yw lettys.  Nyns eus nagonan y'n Kowethyans, dell dhismygav, a vynn neuvya a-dreus an dowr tewal ma dhe benn an jydh.  Yma semlans anyaghus dhodho.'

'Res yw dhyn kavoes fordh a-dro dhe'n vin north,' yn-medh Gymli.  An kynsa tra rag an Kowethyans yw dhe yskynna dre'n bennfordh ha godhvos an le may hwra honna agan ledya.  Keffrys ha nag esa lynn vyth, ny allsen ni dri agan hoba yn-bann an risfordh ma.'

'Yn neb kas ny yllyn ni kemmeres an best truan y'n Balyow,' a leveris Gandalf.  'An fordh yn-dann an menydhyow yw fordh dewl, hag yma tylleryow kul ha serth ma nag yll ev kerdhes ynna, mar kyllyn nyni yndella.'

'Byll truan!' yn-medh Frodo.  'Ny dybis vy yn y gever.  Ha Sam truan!  Pandr'a lever ev dell ombrederav?'

'Drog yw genev,' a leveris Gandalf.  'Byll truan re beu keskoweth dhe-les, ha drog yw gans ow holonn dh'y dhanvonn dhe-ves lemmyn.  Y fia gwell genev dhe vyajya skaffa heb dri enyval vyth, yn arbennik an huni ma yw meurgerys gans Sam.  Y prederis vy pup-prys bos res dhyn mos y'n fordh ma.'


Yth esa an jydh ow korfenna, hag yth esa ster yeyn ow terlentri y'n ebron pell a-ugh an howlsedhes, pan yskynnas an Kowethyans yn-bann an ledrow toeth men ha drehedhes glann an lynn.  Dell hevelis, nyns o hy les namoy es tri erowhys orth hy ledanna le.  Ny allsons i gweles y'n golow ow tewlhe py pellder a ystynnas hi war-tu ha'n soth; mes nyns o hy fenn a-gledhbarth namoy es hanter mildir diworth an le mayth esens i ow sevel, hag ynter an drummow meynek a dhegea an nans hag amal an dowr yth esa kammek a dhor sygh.  I a fistenas war-rag, drefenn bos po mildir po dew hwath kyns drehedhes an tyller dhe'n lann bella mayth esa Gandalf ow medra orto; ha wosa henna, res o dhodho kavoes an darasow.

Pan dhrehedhsons i an gornell o pella a-gledhbarth i a gavas heylynn kul esa a-dreus aga hyns.  Glas ha breyn o, herdhys war-ves haval orth bregh loubek war-tu ha'n breow ow keas.  Gymli a hirgammas war-rag heb hokya, ha gweles bos bas an dowr, nyns o downder y amal namoy es hirder y dhewufern.  I a gerdhas a-dryv dhodho yn rew, ow kavoes hyns gans rach drefenn bos meyn blonegek ha slynk war leur an pollow hwennek, ha troesleow o deantell.  Frodo a skruthas dre dhivlas hag an dowr tewl avlan ow tava orth y dhewdroes.

Sam o an diwettha y'n rew, hag ev ow ledya Byll war dhor sygh dhe'n tu pella, y teuth son isel: swysh, sywys gans plop, haval orth pysk dhe ankresya enep kosel an dowr.  Yn unn dreylya skon, i a welas kryghyow, du aga min y'n golow ow tewlhe: yth esa kylghow meur owth ynkressya war-ves a-dhiworth tyller pell y'n lynn.  Y teuth son a hwythennow, hag ena taw.  An mo a dewlhas, ha diwettha golowynnow an howl a veu lennys gans kommol.

Gandalf a fistenas war-rag gans toeth meur, ha'n re erell a holyas war y lergh mar skon dell allsons i.  I a dheuth dhe'n len sygh ynter an lynn ha'n alsyow: kul o, yn neb tylleryow nyns o moy es dewdhek lath y les, ha lettys o gans kerrek ha meyn koedhys, mes i a gavas hyns dre gerdhes nes dhe ven an alsyow ha mar bell diworth an dowr tewl dell allsons i.  Mildir war-soth a-hys an lann i a dheuth erbynn kelynnennow.  Yth esa stokkys ha skorr marow ow pedri y'n basvaow, gesyon a dhreynegi koth dell hevelis, po, martesen, ke re bia amal kyns ryb an fordh goth a-dreus an nans beudhys.  Mes y sevis orth an als, byw hwath ha krev, diw gelynnenn hir brassa es neb kelynnenn a wrug Frodo po gweles po tybi.  Aga gwreydh meur a lesas diworth an fos bys dhe'n dowr.  Yn-dann an alsyow kowrek aga semlans re bia avel pryskennow hepken, pan ens i gwelys a-bell a-dhiworth penn an Risfordh; mes lemmyn i a ystynnas a-vann, diwedhyn, tewl ha taw, yn unn dewlel skeusow-nos du a-dro dh'aga sel, ow sevel haval orth peulvenyow goelyador orth penn an fordh.

'Wel, ottani wor'tiwedh!' a leveris Gandalf.  'Omma y korfenna an Fordh-elfek a-dhiworth Kelynndir.  Kelynn o nos tus an tir na, hag i a'n plansas omma rag merkya penn aga arloetteth; drefenn daras an west dhe vos gwrys dres oll rag i dh'y dhevnydhya rag kenwertha gans arlydhi Moria.  Lowenna o an dydhyow na, hag yth esa kowethyans krev hwath ynter tus a aghow dihaval,  keffrys hag ynter Korryon hag Elfow.'

'Nyns yw Korryon dhe vlamya rag gwannheans an kowethyans,' yn-medh Gymli.

'Ny glywis vy bos blam dhe'n Elfow,' a leveris Legolas.

'My re glywas an dhew,' a leveris Gandalf: 'ha ny vydhav vy gul breus lemmyn.  Mes y pysav orthowgh hwi dew, Legolas ha Gymli dhe'n leha, bos kowetha ha'm gweres, yma res dhymm ahanowgh hwi an dhew.  An darasow yw deges ha kudh, ha dhe skonna i dhe vos kevys dhe well.  Yma nos warnan!'

 Yn unn dreylya war-tu ha'n re erell ev a leveris:  'Ha my ow hwilas, ombareusewgh mar pleg rag entra y'n balyow.  Res yw dhe leverel farwel dh'aga beghvest mas soweth.  Res yw dhywgh gasa brassa rann a'n daffar a wrussyn ni dri erbynn kewer oer: ny vydh res dhis anedha a-ji, ynwedh, dell waytyav, ny vydh res anedha pan dremennyn war-ves ha pesya vyajya war-rag y'n Soth.  Yn aga le res yw dhe bubhuni doen rann a'n traow a dhegi an hoba, yn arbennik an boes ha'n kostrels-dowr.'

'Ny yllydh gasa Byll truan y'n tyller eskesys ma, Mr. Gandalf!' a grias Sam serrys ha reudhys.  'Ny vydhav y berthi,  vytholl.  Wosa ev dhe dhos mar bell y'wedh!'

'Drog yw genev Sam,' a leveris an pystrier.  'Pan igorro an daras ny dybav ty dhe alloes tenna dha Vyll a-ji, yn tewlder hir Moria.  Res vydh dhis dewis ynter Byll ha'th vester.'

'Ev a sywsa Mr. Frodo yn fow dhragon, mara'n lettiv,' a dhisputyas Sam.  'Ny via ma's moldrans dh'y dhanvonn dhe-ves hag oll an vleydhi a-dro.'

'Ny vydh moldrans, dell waytyav,' a leveris Gandalf.  Ev a worras y dhorn war benn an hoba ha kewsel, isel y lev.  'Ke gans geryow a dhifresyans ha gidyans warnas,' yn-medh ev.  'Ty yw best fur a dhyskis meur yn Pansaven.  Kyv fordh bys dhe dylleryow may hyllydh kavoes gwels, ha dos, war neb tro, yn chi Elrond, po pylepynag a vynni.

'Gwrys, Sam!  Yma dhodho ev chons a dhiank a-dhiworth bleydhi ha drehedhes tre yw mar dha ha'gan chons ni.'

Sam a sevis ryb an hoba yn talgamm heb gul gorthyp vyth.  Byll a gonvedhas yn ta an pyth esa ow hwarvos dell hevelis, ha minya er y bynn yn unn worra y droen orth skovarn Sam.  Sam a dardhas yn dagrow, bysya orth an ledhrennow, diskarga fardellow oll an hoba ha'ga thewlel dhe'n dor.  An re erell a ordenas an daffar, i a wrug bern a'n traow oll a allsa bos gesys ha kevranna yntredhons i an traow erell.

Pan veu gwrys henna i a wortas yn unn vires orth Gandalf.  Dell hevelis ny wrussa ev travyth.  Yth esa ev ow sevel ynter an dhiw wydhenn yn unn lagatta orth fos wag an als, haval ev dhe assaya telli ynni gans y dhewlagas.  Yth esa Gymli ow kwandra a-dro, ow ponkya orth an meyn omma hag ena gans y voel.  Yth esa Legolas owth omwaska erbynn an fos, haval ev dhe woslowes.

'Wel, ottani oll, ha parys oll,' a leveris Merri;  'mes, ple'ma'n darasow?  Ny allav vy gweles sin vyth anedha.'

'Darasow-korr yw gwrys rag ma na yllons i bos gwelys pan yns i deges,' yn-medh Gymli.  'I yw anweladow, ha ny yll aga mestrysi aga honan aga havoes na'ga igeri, mars yw ankevys aga hevrin.'

'Ny veu gwrys an Daras ma rag bos kevrin o godhvedhys gans Korryon yn unnik,' a leveris Gandalf yn unn dehweles difun distowgh ha treylya a-dro.  'Mar nyns yw chanjys traow yn tien, lagasow a woer an pyth dhe hwilas a yll diskudha an sinyow,'

Ev a gerdhas war-rag bys dhe'n fos.  Poran ynter skeusow an dhiw wydhenn yth esa le leven, ha dresto ev a worras y dhiwleuv a-dro hag a-dro, yn unn hanasa geryow yn isel.  Ena, ev a wrug kamm war-dhelergh.

'Mirewgh!' a leveris ev.  'A yllowgh hwi gweles neppyth lemmyn?'

Yth esa an loer ow splanna orth enep loes an fos; mes ny allsons i gweles travyth nowydh dre bols.  Wor'tiwedh, yn lent, orth an enep may hworrsa an pystrier y dhiwleuv, linennow ankler a dhiskwedhas, haval orth neus moen a arghans ynworrys y'n meyn.  Yn kynsa, nyns ens i moy es neusennow-roesowrlin gwannliwek , mar danow ens i may hwrussons i dewynnya yn treweythus hepken y'n leow may hwrug aga havoes an loergann, mes tamm ha tamm i a devis, efanna ha klerra, bys may hallas bos dismygys aga desin.

Dh'aga fenn, mar ughel ha Gandalf dhe dhrehedhes,  yth esa gwarak a lytherennow ow keswia gans furvow Elfek.  Gorrys a-woeles dhedha, yth esa neusennow o terrys po andhiblans, mes furvow a allas bos gwelys a anwan ha morthol hag a-vann dhedha kurun ha seyth sterenn.  Pella yn-dann an re na yth esa diw wydhenn, an dhiw anedha a dhegi loeryow yn kromman.  Klerra es puptra erell, y splanna yn kres an daras unn sterenn gans dewynnow pals.

'Ottena arwoedhyow Durin!' a grias Gymli.

'Hag ena, Gwydhenn an Ughelfow!' yn-medh Legolas.

'Ha Sterenn Teylu Feanor,' a leveris Gandalf.  I yw gonedhys a ithildin a dhastewynn stergann ha loergann hepken,  ha koska bys pan vo tevys gans nebonan a yll kewsel geryow yw ankevys dre hirneth lemmyn yn Norvys Kres.  Yth yw termyn hir a-ban wrug vy aga klywes, ha res o dhymm tybi yn town kyns galloes aga dri y'm brys.

'Pyth eus y'n skrif?' a wovynnas Frodo esa owth assaya digodenni an skrifedh orth an warak.  'My a dybis my dhe wodhvos an lytherennow-elf, mes ny allav vy redya an re ma.'

'An geryow yw gwrys herwydh taves Elfow Norvys-Kres West y'n Hendhydhyow,' a worthybis Gandalf.  'Mes, ny leverons i travyth a vri dhyn ni.  Hepken i a lever: Darasow Durin, Arloedh Moria.  Kows, koweth, hag entra.  Hag yn-danno, byghan ha gwannliwek yw skrifys: My, Narvi, a's gwrug.  Kelebrimbor a Gelynndir a dhelinyas an sinyow ma.'

'Pyth yw styr kows, koweth, hag entra?' a wovynnas Merri.

'Henn yw kler lowr,' a leveris Gymli.  'Mars os ta koweth, lever an tremenger, ha'n darasow a wra igeri, hag y hyllydh entra.'

'Gwir,' a leveris Gandalf,  'gwirhaval yw an darasow ma dhe vos rewlys gans geryow.  Nebes porthow-korr a vydh igeri dhe dermynyow arbennik hepken, po rag tus dhewisys hepken; ha dhe nebes anedha yma florenn ha dialhwedh hag yw res hwath pan vo godhvedhys oll an termynyow ha geryow yw res.  Nyns eus dialhwedh rag an daras ma.  Yn dydhyow Durin nyns ens i kevrinek.  I o igor herwydh usadow ha daradoryon a esedha omma.  Mes mars ens i deges, neb a wodhya an ger-igeri a ylli y leverel ha tremena a-ji.  Yndella yth yw skrifys dhe'n leha, a nyns yw, Gymli?'

'Yw,' yn-medh an korr.  'Mes nyns yw kovhes an ger y honan.  Narvi ha'y greft hag y neshevin re dhisomdhiskwedhas a-dhiworth an norvys.'

'A ny wodhydh tejy an ger, Gandalf?' a wovynnas Boromir gans marth.

'Na wonn!' a leveris an pystrier.

Yth esa semlans a amayans dhe'n re erell; Aragorn yn unnik, a aswonni Gandalf yn ta, a besyas taw hag anvovys.

'Pyth o les a'gan dri dhe'n tyller mollethek ma ytho?' a grias Boromir, yn unn wovires war-dhelergh orth an dowr tewl ha skrutha.  'Ty a leveris ty dhe dremena dre'n Balyow.  Faltell yw henna gwir, mar ny wodhves an fordh dhe entra?'

'An gorthyp dhe'th kynsa govynn, Boromir,' a leveris an pystrier, 'yw; ny wonn an ger - hwath.  Mes henn a vo chanjya skon.  Hag,' ev a geworras gans splannder yn y dhewlagas yn-dann aga diwabarans hirgolghek9, 'yma kummyas dhis govynn pyth yw les ow gweythresow pan vons i prevys diles.  Yn kever dha wovynn arall: eus dout dhis a'm hwedhel?  Po, a nyns eus skians gesys dhis?  Ny wrug vy entra dre'n fordh ma, y teuth vy diworth an Est.

'Mar mynnydh godhvos, y hwrav vy leverel orthis an darasow ma dhe igeri war-ves.  Mar pes a-ji, y hallses aga herdhya igor gans dha dhiwleuv.  A-dhiworth a-der dhedha , nyns eus travyth a yll aga gwaya saw an husenn arghadow.  Ny yllons i bos ynniys war-ji.'

'Pandr'a wredh jy ytho?' a wovynnas Pyppyn, anownekhes gans diwabrans hirgolghek an pystrier.

 'Knoukya orth an darasow gans dha benn, Peregryn Tuk,' a leveris Gandalf.  'Mes, mar ny wra henna aga brywi, hag y hallav vy kavoes kosoleth heb govynnow gokki, y hwrav vy hwilas an geryow-igeri.

'Yn termyn eus passys y hwodhyen vy pub husenn yn tavasow oll a Elfow, Gwer po Orkow, hag a veu devnydhys bythkweth rag porpos a'n par na.  Y hallav vy perthi kov a dheg ugens anedha heb hwilas y'm brys.  Mes ny vydh res meur a brovow, dell dybav; ha ny vydh res dhymm govynn orth Gymli rag geryow a'n taves-korr kevrinek nag yw dyskys dhe nagonan.  An geryow-igeri o Elfek, haval orth an skrif orth an meyn: henn yw diogel y'm brys vy.'

Ev a gammas bys dhe'n meyn arta, ha tava yn hwar gans y lorgh orth an sterenn arghansek yn-dann arwoedh a'n anwan.

 Annon edhellen, edro hi ammen!

 Fennas nogothrim, lasto beth lammen!   

a leveris ev yn unn erghi.  An linennow arghansek a dhiliwas, mes ny wayas an meyn loes gwag.

Ev a dhasleveris an geryow ma lies tro yn kevresow dihaval, ha'ga chanjya.  Ena ev a assayas husennow erell, onan hag onan, dre lev skaffa hag ughella, hag ena isella ha lentta.  Ena, ev a gewsis meur a eryow unnik yn taves Elfek.  Ny hwarva travyth.  An als a sevis ughel y'n nos, an ster diniver a veu enowys, an gwyns a hwythas yn yeyn, ha'n darasow a sevis stag.

Arta hwath Gandalf a nesas dhe'n fos, drehevel y dhiwvregh ha kewsel yn unn erghi gans sonyow a sorr owth ynkressya.  Edro, edro! a grias ev, ha gweskel orth an meyn gans y lorgh.  Igor, igor! a armas ev, hag ena an keth arghadow yn pub yeth re beu kewsys bythkweth yn Norvys-Kres West.  Ena, ev a dewlis y lorgh dhe'n dor hag esedha yn taw.


Y'n pols na, a-dhiworth pell dhe-ves, an gwyns a dhug dh'aga diwskovarn oulyans bleydhi.  Byll an hoba a veu amovys der own, ha Sam a fistenas rybdho ha hwystra yn isel dhodho.

'Na'n gas poenya dhe-ves!' yn-medh Boromir.  'Dell hevel, y fydh res dhyn anodho hwath, mar ny'gan kyv an bleydhi.  Ass yw kas genev a'n poll plos ma!'  Ev a wargrommas, synsi men bras ha'y dewlel pell y'n dowr tewl.

An men a dhisomdhiskwedhas gans son isel a hwatt;  mes y'n keth pols y teuth son a swysh ha hwythenn.  Kylghyow a gryghyow meur a veu furvys war an enep dres an le may koedhsa an men, hag i a wayas yn lent war-tu ha ben an als.

'Prag y hwruss'ta henna, Boromir?' a wovynnas Frodo.  'Kas yw genev vy an le ma ynwedh, hag yma own dhymm a neppyth.  Ny wonn an pyth: nyns yw bleydhi, po an tewlder a-dryv an darasow, yma neppyth arall.  Yma own dhymm a'n poll ma.  Na'n ankresyes!'

'Yma hwans dhymm may tienkyn!' yn-medh Merri.

'Prag na wra Gandalf neppyth skon?' a leveris Pyppyn.

Gandalf a skonyas aga aswonn.  Ev a esedhas, plegys yn dor y benn, po dre dhesper po dre dybyans prederus.  Oulyans kynvannel a'n bleydhi a veu klywys arta.  An kryghyow war an dowr a devis ha dos nessa; seulabrys yth esa nebes anedha ow lapya orth an lann.

Gans trommder a amayas orta i oll an pystrier a lammas yn sav.  Yth esa ev ow hwerthin!  'My a'n gavas!' a grias ev.  'Heb mar, heb mar!  Sempel yn hwokki, haval orth an brassa rann a idyansow-rim pan aswonnir an gorthyp.'

Yn unn synsi y lorgh ev a sevis a-rag an als ha leverel gans lev kler: Mellon!   

An sterenn a splannas yn kott ha disliwa arta.  Ena, yn taw, porth meur a veu linennys, kyn nag o gweladow po fols po mell kyns.  Yn lent ev a rannas dh'y gres ha leska war-ves meusva ha meusva, bys pan veu gorrys an dew daras erbynn an fos.  Dres an porth grisfordh skeusek a allas bos gwelys owth yskynna war-vann yn serth; mes dres an gradhow isella an tewlder o moy du ages an nos.  An Kowethyans oll a lagattas gans marth.

'Kamm en vy,' a leveris Gandalf, 'ha Gymli ynwedh.  Anwirhaval dell yw, Merri o an huni esa ow tybi y'n fordh wir.  Y feu skrifys an ger-igeri orth an warak dhe-wir!  An trelyans a dalvia bos: Lever "koweth" hag entra. Nyns o res moy es leverel an ger Elfek rag koweth  hag an darasow a igoras.  Pur sempel.  Re sempel rag skiansvester dyskys y'n dydhyow gogrysek ma.  Dydhyow lowenna o an re na.  Lemmyn, en!'


Ev a wrug kamm war-rag ha gorra y droes war an isella gradh.  Y'n pols na nebes traow a hwarva.  Frodo a omglywas neppyth a synsis orth y ufern, hag ev a goedhas yn unn gria.  Byll an hoba a gryghias yn kwyls der own, ha treylya ha poenya dhe-ves a-hys glann an lynn y'n tewlder.  Sam a lammas war y lergh, hag ena klywes kri Frodo ha dehweles arta, yn unn oela ha mollethi.  An re erell a dreylyas ha gweles dowr an lynn ow tythya, haval orth lu a serf dhe neuvya dhiworth penn soth.

Yn-mes diworth an dowr, sarflith10 hir kogrek re greupsa; gwyrdh disliw o, golowek ha glyb.  Y benn bysyek re synssa orth troes Frodo, hag yth esa ev orth y dhraylya y'n dowr.  Yth esa Sam war benn-dewlin ow hakkya orto gans kollan.

An vregh a dhisynsas diworth Frodo, ha Sam a'n draylyas dhe-ves yn unn gria rag gweres.  Ugens bregh moy a dheuth yn-mes yn unn slynkya.  An dowr tewl a vrojyas, hag y teuth flerynsi hager.

'Kewgh y'n porth!  Yskynnewgh an grisyow!  Skon!' a armas Gandalf yn unn lamma war-dhelergh.  Ev a's tennas diworth dalghenn an euth re fastyas oll anedha saw Sam orth an dor mayth esens i ow sevel dell hevelis, hag ev a's herdhyas war-rag.

Skant yth ens i a-brys.  Sam ha Frodo re yskynnsa saw nebes gradhow ha Gandalf re dhallathsa yskynna, pan wrug gwynnel an sarflithyow ow palvala a-dreus an lann gul ha bysya orth fos an als ha'n darasow.  Onan a dheuth yn unn slynkya dres an treudhow, ow terlentri y'n stergann.  Gandalf a dreylyas ha hedhi.  Mars esa ev ow tybi a-dro dhe'n geryow a dhegesa an porth a-dhiworth a-ji, nyns ens i a-res.  Lies bregh ow kwynnel a synsas orth an darasow dhe bub tu, ha gans nerth euthek, aga thewlel a-dro.  Gans dasson a vrywis an ayr i a worweskis warbarth, hag golow a veu kellys yn tien.  Son a skwardyans ha brywyans a dheuth yn unn wrommya dre'n arge a veyn.

Yth esa Sam ow serghi orth bregh Frodo hwath hag ev a dhiskaras war radh y'n tewlder du.  'Byll truan!  Bleydhi ha serf!  An serf o re ragdho.  Res o dhymm dewis, Mr. Frodo.  Res yw dhymm dos genes jy.'

I a glywas Gandalf hag ev ow tehweles yn-nans an gradhow ha herdhya y lorgh erbynn an darasow.  Y teuth krys y'n meyn ha'n risfordh a grenas, mes ny wrug igeri an darasow.


'Wel!' a leveris an pystrier.  'An skochfordh yw lettys a-dhelerghon lemmyn, hag yma unn fordh yn-mes hepken - dhe du arall an menydhyow.  Rag an sonyow y predrav kowrveyn dhe vos bernys, ha'n gwydhennow dhe vos tennys 'mes an dor ha tewlys a-dreus an yet.  Trist ov yn y gever; drefenn an wydhennow dhe vos teg hag i re savsa pur bell.'

'My a omglywas bos nes neppyth euthek a-dhiworth an pols may tavas ow throes an dowr,' a leveris Frodo.  'Pyth o an dra, po, esa meur anedha?'

'Ny wonn,' a worthybis Gandalf, 'mes an breghow oll a veu gidys gans unn entent.  Neppyth re greupyas, po re beu herdhys yn-mes a dhowrow du yn-dann an menydhyow.  Yma traow kottha ha plossa ages Orkow yn tylleryow down an Norvys.'  Ny leveris ev y dybyans may hwrug an pyth esa ow triga y'n lynn, pynag a vo, synsi orth Frodo kynsa yn-mysk an Kowethyans oll.

Boromir a hanasas yn isel, mes an meyn dassonek a veurhas an son yn hwystrenn greg a allas bos klywys gans oll:  'Yn tylleryow down an Norvys!  Ha bys di yth en erbynn ow bodh.  Piw a wra agan ledya lemmyn y'n tewlder marwel ma?'

'Bydhav,' a leveris Gandalf, 'ha Gymli a vydh kerdhes genev.  Holyewgh ow lorgh!'


Hag an pystyrier ow kerdhes a-rag, owth yskynna an risfordh veur, ev a sevis y lorgh, ha diworth hy fenn y teuth golewder godewl.  An risfordh efan o kowal hag angisys.  Dew kans gradh y niversons i, ledan ha bas; ha dh'y fenn yth esa skochfordh yn furv gwarak gans leur leven a ystynnas war-rag y'n tewlder.

 'Esedhyn ni ha powes ha dybri, omma war'n blanchenn, a-ban nag yllyn ni kavoes stevell-dhybri!' a leveris Frodo.  Ev re dhallathas omdhaskavoes wosa browagh an vregh ow synsi, ha distowgh ev a omglywas nownek dres eghenn.

An profyans a veu dynnerghys gansa i oll; hag i a esedhas war an gradhow gwartha, furvow godewl y'n tewlder.  Wosa i dhe dhybri, Gandalf a ros dhedha tressa lommenn a miruvor Pansaven.

'Ny vydh pesya pell, dell brederav,' yn-medh ev; 'mes y tybav bos res dhyn wosa an euth orth an yet.  Ha heb bos chons da meur dhyn, res vydh dhyn oll yw gesys kyns gweles an tu arall!  Bedhewgh war gans an dowr ynwedh!  Yma goverow ha puthow pals y'n Balyow, mes y tal dhyn na's teffyn.  Martesen, ny vydh chons dhyn a lenwel agan botellow ha kostrels kyns dos yn Nans Duell.'

'Pestermyn a vydh?' a wovynnas Frodo.

'Ny allav vy leverel dhe wir,' a worthybis Gandalf.  'Henn a greg orth lies chons.  Mes, yn fordh poran, heb po droglamm po kelli an fordh, res vydh dhyn po tri po peswar kerdh, dell waytyav.  Nyns yw le es dew ugens mildir a-dhiworth Porth an West bys dhe Yet an Est der linenn ewn, hag a fordh a vo gwia meur.'


Wosa powes berr hepken i a dhastallethas.  Mall o gansa i oll a worfenna an vyaj mar skon dell allons i, hag yth esa mynnes dhedha pesya kerdhes war-rag, kynth ens i skwith, dre nebes our.  Gandalf a gerdhas a-rag dell wrug ev kyns.  Gans y dhorn a-gledh ev a sevis y lorgh owth isterlentri, ha skant y hwrug enowi an golow a-dhiworti an dor a-rag y dhewdroes; yn y dhorn a-dheghow ev a synsis an kledha Glamdryng.  War y lergh y teuth Gymli, ow terlentri y dhewlagas y'n golow godewl hag ev ow treylya y benn tu ha tu.  A-dryv an Korr a gerdhas Frodo, hag ev re dennsa y gledha berr, Gwan.  Nyns esa golow vyth a-dhiworth lown na Wan na Glamdryng: ha henn o konfort, drefenn i dhe vos askorras govyon Elfek y'n Hendhydhyow, hag aga lown a splanna gans golow yeyn pan vo nes neb Ork.  A-dryv Frodo y teuth Sam, ha war y lergh ev Legolas, hag ena an hobbytow yowynk, hag ena Boromir.  Y'n tewlder helergh, asper ha taw, y kerdhas Aragorn.  An skochfordh a dreylyas a-dro nebes kornellow, hag ena dalleth diyskynna.  Hi a besyas war-nans dre dermyn hir kyns dos ha bos kompes arta.  An ayr a dheuth ha bos poeth ha tagek, mes nyns o hager, ha termyn a dermyn i a omglywas fros a ayr goyeynna orth aga fas, ow tos a-dhiworth porthow hanter-dismygys y'n fosow.  Yth esa meur a'n re ma.  Der dewynn gwannliwek lorgh an pystrier,  Frodo a wowela grisfordhow ha gwaregow, ha skochfordhow erell, po owth ysykynna, po ow tiyskynna yn serth, po owth igeri gwag ha du dhe bub tu.  Penndagek o dres govenek a berthi kov.

Ny weresas Gymli orth Gandalf ma's boghes, marnas der y golonn grev.  Dhe'n leha, nyns o ev poenvosek dre'n tewlder hepken, dell o an re erell.  Lieskweyth an pystrier a bysi y gusul orth leow mayth o doutek an dewis a-dro dhe'n gwella fordh; mes pup-prys an dewis finek a veu gwrys gans Gandalf.  Balyow Moria o kowrek ha kompleth dres dismygyans Gymli mab Gloin, kynth o ev korr a'n venydhagh.

Rag Gandalf, ny weresas yn feur kovyow koth a vyaj yn termyn pell dhe-ves, mes byttegyns y'n tewalder, hag yn despit dhe dreylyansow an fordh ev a wodhva an hyns a vynnas ev, ha ny wre ev hokya mars esa fordh war-tu ha'y amkan.


'Na berthewgh own!' a leveris Aragorn.  Yth esa powes hirra es dell o usys, hag yth esa Gandalf ha Gymli owth hwystra an eyl dh'y gila; yth esa an re erell ow sevel yn kronn a-dryv, ow kortos yn prederus.  'Na berthewgh own!  My re beu ganso yn vyajyow pals, kyn nag esa onan mar dewl; ha yma hwedhlow yn Pansaven a wreythresow ganso ev yw meurra es neppyth a wrug vy gweles.  Ny vydh ev sowdhenys - mars eus hyns dh'y gavoes.  Ev re'gan ledyas a-ji dh'omma erbynn agan own, mes ev a wra agan ledya yn-mes arta, orth py kost pynag a vo res dhodho y honan.  Ev a wrussa kavoes fordh dhe-dre yn nos du surra es kathes Myghternes Beruthiel.'

Yth o da bos gidyer a'n par na dhe'n Kowethyans.  Nyns esa keunys na vayn dhedha rag gul faglennow; dre'n skramblans fysk orth an darasow meur a draow re beu gesys dhe goll.  Mes heb golow vyth i a wrussa dos erbynn terroesa yn skon.  Yth esa lies fordh rag dewis anedha, hag ynwedh yth esa yn leow pals tell, pyttow ha puthow du ryb an hyns may hwre dasseni ynna son agan treys ow tremena.  Yth esa folsyow hag islonkow dhe'n fosow ha'n leur, hag a dermyn dhe dermyn fols a omdhiskwedha poran a-dheragdha.  An ledanna anedha o moy es seyth troeshys y les, ha termyn hir a dremenas kyns Pyppyn dhe gavoes kolonn lowr rag lamma dres an aswa euthek.  Son a dhowr ow fyski a dheuth a-dhiworth pell a-woeles, haval orth neb ros dhowr veur dhe dreylya y'n downder.

'Lovan!' a hwystras Sam.  'My a wodhva bos hwans dhymm anedhi, mar ny vedha genev!'


Aga herdh a dheuth ha bos lentta hag an peryllow ma dhe dhos ha bos menowggha.  Dell hevelis dhedha, i re droessa pella ha pella, heb worfenn dhe wreydh an menydhyow.  Dres skwithter ens i, hwath nyns esa konfort vyth dre dybyans a hedhi yn neb tyller.  Spyrys Frodo re grevsa dre bols wosa diank, ha wosa boes ha ganowas a miruvor; mes lemmyn anes down a greupyas warnodho arta ha tevi yn euth.  Kyn feu ev yaghhes a'n wan-gollan yn Pansaven, ny via an goli fell na heb effeyth.  Y arwodhvos o ynkressys hag y hallas ev omglywes tynna traow na ylli bos gwelys.  Unn arwoedh a janj a wrug ev attendya orti yn skon o galloes dhe weles moy y'n tewlder ages y geskowetha, saw Gandalf martesen.  Ynwedh, ev o an Bysowdeger: ev a gregi orth y gadon erbynn y vronn, hag a dermyn dhe dermyn ev a heveli bos pur boesek.  Ev a omglywas surneth a dhrogedh a-rag ha drogedh war y lergh; mes ny leveris ev travyth.  Ev a synsis yn tynna orth dornla y gledha ha pesya yn hardh.  

Ny gewsis an Keskowethyans a-dhelergh dhodho saw nammenowgh, ha dre hwystrennow fysk hepken.  Nyns esa son vyth marnas son aga dewdroes aga honan; boemm poes botas-korr Gymli; stank Boromir; kamm skav Legolas; stiwennik medhel treys hobbyt, klywys boghes menowgh; ha helergh kammow lent fyrv Aragorn gans y hirgamm hir.  Pan hedhens i pols ny glywens i travyth, saw treweythyow deverans isel a dhowr anwelys.  Mes Frodo a dhallathas klywes, po tybi ev dhe glywes, neppyth arall: haval orth stiwennik isel a dhewdroes vedhel lomm.  Nevra nyns o ughel lowr, po nes lowr rag bos sur ev dh'y glywes; mes wosa dalleth ny wrug ev hedhi hag an Kowethyans ow kwaya.  Mes nyns o dasson rag ev dhe besya pols yn anserghek pan hedhi an Kowethyans, hag ena dos ha bos kosel.


 Nosweyth o pan entersens i an Balyow.  I re gerdhsa nebes ouryow gans powesow berr hepken pan dheuth Gandalf erbynn y gynsa kudynn gwir.  A-ragdho y sevis gwarak efan du hag yn-danno yth esa porthow yn tri skochfordh: yth ystynnas oll anedha y'n keth tu dre vras, war-tu ha'n est; mes an skochfordh a-gledh a sedhi war-nans, an huni a dheghow a yskynna ha'n fordh yntredha a besya war-rag, dell hevelis, levan ha kompes mes pur gul.

'Ny berthav kov vyth a'n tyller ma!' a leveris Gandalf, hag ev ow sevel yn-dann an warak yn ansur.  Ev a sevis y lorgh dre wovenek a gavoes nebes merkow po skrifedh a weresso orth dewis; mes nyns esa travyth a'n par na a allas bos gwelys.  'Re skwith ov dhe ervira,' yn-medh ev, yn unn shakya y benn.  'Ha hwi oll yw mar skwith ha my dell waytyav, po skwittha.  Y fia da ni dhe hedhi omma dre dermyn yw gesys an nos.  Hwi a gonvedh ow styr!  Tewl yw omma pup-prys: mes yn-mes, yma'n Loer dhiwedhes ow nija war-tu ha'n west ha mysk an nos re dremenas.'

'Byll truan!' a leveris Sam.  'Ple'ma ev y'n bys? 'Ma govenek dhymm na wrug an bleydhi na y synsi hwath.'

A-gledh dhe'n warak veur i a gavas daras a ven: hanter deges o, mes ev a leskas yn unn igeri yn es wosa herdh skav.  Dresto, y hevelis bos stevell efan treghys y'n meyn.

 'Bydh war! Bydh war!' a grias Gandalf pan herdhyas war-rag Merri ha Pyppyn rag agan terder orth kavoes tyller may hyllens i powes gans nebes omglywans a woskes moy es an skochfordh dhigloes.  'Bedhewgh war!  Ny wodhowgh hwi hwath an pyth eus a-ji.  Y fydhav evy mos a-rag.'

Ev eth a-ji gans rach, ha'n re erell a sywyas war y lergh yn rew.  'Ottena!' a leveris ev, yn unn vysinya gans y lorgh orth kres an leur.  A-rag y dhewdroes i a welas toll bras krenn haval orth ganow puth.  Kadonyow terrys ha gossenek a worwedha orth an amal ha kregi war-nans y'n pytt du.  Yth esa temmyn a ven ow korwedha yn aga ogas.

'Martesen onan ahanowgh a goedhsa a-ji hag ombrederi hwath p'eur gweskys an goeles,' yn-medh Aragorn dhe Merri.  Gas an gidyer dhe vones a-rag hedra vo gidyer genes.'

'Homm o stevell withyas dell hevel, gwrys rag gwitha war an teyr skochfordh,' a leveris Gymli.  'Apert yw bos an toll na puth, gwrys rag bos devnydhys gans an gwithysi, kudhys gans lenn a ven.  Mes an lenn yw terrys, ha res yw dhyn bos war y'n tewlder.'

Pyppyn a omglywas bos tennys yn koynt gans an puth.  Hag an re erell ow tirolya pallennow ha gul gweliow erbynn fosow an stevell, mar bell dell allsons i diworth toll an leur, ev a greupyas bys dhe'n amal ha lagatta dresto.  Ayr yeyn a dheuth erbynn y fas dell hevelis, ow sevel a-dhiworth downder anweladow.  Movys gans ynni tromm, ev a balvalas ha synsi men lows, ha'y dhroppya y'n toll.  Ev a omglywas y golonn dhe bolsa troyow pals kyns dos son.  Ena, a-dhiworth pell a-woeles y teuth plunk, haval orth an men dhe goedha yn dowr down yn neb tyller kowrvogowek, pur bell o mes meurhes ha dassenys y'n palader kow.

'Pyth yw henna?' a grias Gandalf.  Difresys o ev pan avowas Pyppyn an pyth a wrug ev; mes serrys o ev, ha Pyppyn a allas gweles y dhewlagas ow tewynnya.  'Tuk pennsogh!' a wrommyas ev.  'Hemm yw vyaj sevur, nyns yw dy'goel kerdhes hobbyt.  Ty dha honan lamm a-ji nessa, ha ny wredh jy pla namoy.  Bydh kosel lemmyn!'

Ny veu klywys travyth moy dre nebes mynysennow; mes ena, y teuth yn-mes a'n downder knoukys isel: tom-tap, tap-tom.  I a hedhis, ha pan veu gyllys an dassonyow, daswrys ens i: tap-tom, tom-tap, tap-tap, tom.  An sonyow o haval dhe sinellow a neb eghenn ha prederus; mes wosa pols an knoukyans a hedhis ha ny veu klywys arta.

'Henn o son morthol, sertan yw y'm brys vy,' a leveris Gymli.

'Gwir,' yn-medh Gandalf, 'ha nyns yw da genev.  Nyns eus mell vyth gans men gokki Pyppyn martesen, mes gwirhaval yw neppyth dhe vos ankresys hag y fia gwell ragon ev dhe vos gesys kosel.  Mar pleg, na wra travyth a'n par na arta!  Ty, Pyppyn, a yll bos kynsa goelyador, avel piwas,' a wrommyas ev, hag ev owth omvaylya yn pallenn.

Pyppyn a esedhas yn poenvosek orth an daras y'n tewlder du; mes ev a dreylyas a dermyn dhe dermyn dre own a neppyth anaswonnys a greuppyo diworth an puth.  Ev a vynnas may hylli ev kudha an toll, gans pallenn hepken kyn fe, mes ny wrug ev bedha gwaya po dos nes dhodho, kynth esa Gandalf ow koska dell hevelis.

Yn hwir Gandalf o difun, kynth esa ev ow korwedha yn kosel ha taw.  Yth esa ev ow tybi yn town yn unn assaya kovhe pub kov a'y vyaj kyns y'n Balyow, ha prederi an nessa fordh o res dhodho: hyns drog lemmyn a vo terroesus.  Wosa our ev a sevis ha mos dhe Pyppyn.

'Ke yn kornell ha koska nebes, chett,' a leveris ev, kuv y lev.  'Ty a vynn koska, dell dybav.  Ny allav vy koska mann, ytho, y fia da my dhe woelyas.'

'My a woer an pyth yw kamm,' a hanasas ev, hag ev owth esedha  orth an daras.  'Yma res dhymm a vog!  Ny wrug vy y vlasa a-dhia an myttin kyns an tewedh-ergh.'

An diwettha tra a welas Pyppyn, hag ev ow koedha yn kosk, o gowel dhu a'n pystrier koth esedhys yn gronn war an leur, ow kwitha skommenn owth issplanna yn y dhiwdhorn golmek ynter y dhewlin.  An elvenn a dhiskwedhas dre bols y droen minyek, ha hwyth a vog.


Gandalf yth o a dhifunas orta oll.  Ev y honan re esedhsa ha goelyas der a-dro dhe hwegh our, ha gasa an re erell dhe goska.  'Ha dre'n woelyas my re galeshas ow brys,' a leveris ev.  'Nyns yw da genev ow omglywans a-dro dhe'n fordh mysk; ha nyns yw da genev blas an fordh a-gledh: yma ayr plos y'n fordh na, poken nyns ov vy gidyer vyth.  Y tewisav an skochfordh a-dheghow.  Termyn gwiw yw ni dhe dhalleth yskynna arta.'

Der eth our du, ha dew bowes berr, i a gerdhas war-rag; ha ny dheuthons i erbynn peryll vyth, na glywes travyth, na weles travyth marnas issplander godewl golow an pystrier, owth aslamma a-rag dhedha.  An skochfordh dewisys a yskynna yn tidorr.  Herwydh aga breus, gwrys o hy furv gans gwarrow meur owth yskynna, ha hi owth yskynna hi a dheuth ha bos ardhekka hag efanna.  Nyns esa porthow lemmyn yn kowfordhow po taligow dhe neb tu, hag an leur o kompes ha salow, heb po pyttow po folsyow.  Apert o i dhe gavoes fordh o a-vri seulabrys; hag i eth war-rag skonna es dell wrussons i der aga hynsa kerdh.

 Y'n fordh ma, i eth war-rag a-dro dhe pymthek mildir war-tu ha'n est, musurys gans linenn ewn, kyn hwrussons i kerdhes ugens mildir po moy dhe-wir.  Hag an fordh owth yskynna, cher Frodo a wellhi nebes; mes hwath ev a omglywas bos arweskys, hag a dermyn dhe dermyn hwath ev a glywas, po tybi ev dhe glywes, neb pellder a-dryv an Kowethyans ha sonyow aga dewdroes, kammow war aga lergh nag o dasson.


I re gerdhsa mar bell dell allas y berthi an hobbytow heb powes, hag yth esa oll anedha ow tybi a-dro dhe dyller may koskons i, ha distowgh an fosow a-gledh hag a -dheghow a dhisomdhiskwedhas.  Dell hevelis, i re dremenas dre neb porth yn spas du ha gwag.  Yth esa hwyth meur a ayr toemma a-dryv dhedha, hag a-ragdha an tewlder o yeyn orth aga fas.  I a hedhis ha dos warbarth yn prederus.

Pes da o Gandalf dell hevelis.  'My a dhewisas an fordh ewn,' a leveris ev.  'Wor'tiwedh, yth eson ni ow tos y'n rannow annedhadow, ha dell dhismygav, nyns on ni pell diworth tu an est.  Mes ni yw ughel, ughella fest ages Yet Dhuell, poken y hwrug vy kammwul.  Dre omglywes an ayr, yth eson ni yn hel efan.  Y fydhav argelli devnydhya nebes golow gwir.'

 Ev a sevis y lorgh, ha dre bols skav yth esa tanses haval orth lughes.  Skeusow meur a lammas war-rag ha fia arta, ha der eylenn i a welas nen kowrvogowek pell a-ugh aga fenn, skoedhys gans meur a beulvenyow kowrek nedhys a ven.  A-ragdha ha dhe bub tu a ystynnas hel vras gwag; hy fosow du o polsyes ha levan avel gweder hag i a splannas ha dewynnya.  I a welas tri entrans erell, gwaregow du: yth esa onan anedha poran a-ragdha war-tu ha'n est, hag onan moy dhe'n dhew du erell.  Ena an golow a omdhifudhas.

'Henn yw oll a vynnav bedha y'n eur ma ,' a leveris Gandalf.  'Yth esa fenestri bras y'n menydh, ha paladrow ow mos war-tu ha'n golow a-ves yn tylleryow gwarthav an Balyow.  Ni re's drehedhas lemmyn dell dybav, mes nosweyth yw arta yn-mes, ha ny yllyn ni godhvos kyns myttin.  Mars ov vy ewn, a-vorrow ni a wra gweles an myttin ow kyki a-ji.  Mes, rag an termyn, y fia tybyans da na wryllyn ni mos nafella.  Powesyn, mar kyllyn ni.  Hwarvosow re beu da bys lemmyn, ha brassa rann an fordh dewl yw gwrys.  Mes, ny dheuthen ni yn-mes hwath, hag yma fordh hir war-nans dhe'n Yetow a iger dhe'n norvys.'


An Kowethyans a drigas dre'n nos y'n hel veur kowrvogowek, gyllys yn gronn warbarth yn kornell rag klysa diworth an isgwyns; yth esa fros didorr a ayr yeyn dre'n gwarak war-tu ha'n est.  Oll a-dro dhedha hag i ow korwedha, an tewlder a grogas, kow ha meur, hag i o arweskys gans morynystekter ha kowrvogowekter an helyow pelys ha grisfordhow ha skochfordhow ow ranna dibenn.  An siansekka tybyansow re beu profys dhe'n hobbytow gans kyhwedhlow du o anlowr yn tien erbynn agha ha marth gwir Moria.    

'Y fia lu meur a Gorryon omma war neb tro,' yn-medh Sam; 'ha pubonan anedha bysi 'vel broghes dre bymp kans blydhen ra'gul oll a hemma, hag an moyha yn karn kales!  Pand'russons i y wul?  Ny wrens i triga y'n tell tewl ma, a wrens i?'

'Nyns yns i tell,' a leveris Gymli.  Homm yw sita ha gwlaskor veur an Korryonkleudh.  Hag yn hendhydhyow nyns o tewl, mes leun a wolow ha splannder herwydh kov y'gan kanow.'

Ev a sevis, hag yn unn sevel y'n tewlder ev a dhallathas keurgana faborden y lev, may hwrug an dassonyow anodho nija dhe-ves y'n nen.


 Menydhyow glas, yowynk an nor,

Heb namm vyth gwelys war an Loer.  

Heb geryow res dhe ven po stredh,

 Pan dheuth Durin yn unnigedh.

 Y henwis ev ha bre ha pans;

Hag eva dowr fentenyow glan;

 Yn Gwederlynn y firas ev,

Ena, kurun a ster gweles,

'Vel gemmow gorrys orth neusenn

A arghans splann dres skeus y benn.


Teg o an nor, hir an menydhyow

Kyns koedha hwath y'n Hendhydhyow

Myghternyow meur yn Nargothrond

Ha Gondolin, hag yth ethons

Dres Moryow West, ha gyllys glan:

Yn dydh Durin an nor o splann.


Kervys y dron yn mysk peulveyn

Myghtern o ev yn hel a ven

 Leur a arghans, owrek hy nen,

Runyow a nerth orth daras men.

Golow a howl ha loer ha ster

Yn lugern splann a wrysow kler,

Na gommol na nos a wre tewlhe

Golow dibenn ha splann ha teg.


Y frappya morthol war anwan

 Y skrifa gravyer, kervya genn;

Kledhedhyow, ena, govelys;

Men 'veu sevys, balyow pelys,

Beryl, perl hag opal 'mysk

An metol gwrys 'vel kaspows pysk,

Bokler kren ha boel ha kledha,

Guw ow splanna kreunys ena.


 Anskwithhes ena tus Durin;

Yn-dann menydhyow ilow fin;

Telynnoryon, levow a gan,

 Hag orth an yetys hirgern splann.


An nor yw loes, menydhyow; hen,

Tan an gelforn yeyn 'vel men;

Heb telynn po morthol tawel yw

Yn gwslaskor Durin tewl ha du;

 Kudha y vedh an skeus a wra

Yn Khazad-dum, yn Moria.

Mes hwath yw gwelys down an ster

Yn Gwederlynn kosel ha kler;

Yn dowr down y gurun fin

Bys pan worfenno kosk Durin.


 'Honn yw da genev!' a leveris Sam.  ' 'Fia da genev hy dyski.  Yn Khazad-dum, yn Moria!  Mes tybi 'dro dhe'n lugern oll a wra dhe'n tewlder heveli moy du.  Eus bernyow a owr ha jowelys ow korwedha 'dro dh'omma hwath?'

Gymli o tawel.  Wosa kana y gan ny vynnas ev leverel moy.

'Eus bernyow a jowelys? yn-medh Gandalf.  'Nag eus.  An Orkow re byllas yn Moria lieskweyth; nyns eus travyth gesys y'n helyow ughella.  A-ban fias an gorroyn ny vedh nagonan hwilas y'n paladrow ha tresorvaow y'n tylleryow down: beudhys yns i gans po dowr po skeus a own.'

'Pandr'a vynn dehweles an gorryon ytho?' a wovynnas Sam.

'Rag mithril,' a worthybis Gandalf.  Ny dheuth golusogneth Moria der owr ha jowelys, gwariellow Korryon; na horn, aga gwas.  Traow a'n par na y hwrussons i kavoes omma, dhe-wir, horn yn arbennik; mes nyns o res dhedha pala ragdha: traow oll a vynnsons i kavoes y hallsons i kavoes dre genwertha.  Omma yn unnik y'n bys a veu kevys arghans-Moria, po gwir-arghans dell y'n henwis nebes tus: mithril  yw an hanow Elfek.  Yma hanow dhe'n gorryon na wrons i leverel dhe dus erell.  Y dalvos o dekkweyth pris owr, ha dres pris yw lemmyn; drefenn bos boghes anodho gesys 'mes an dor, ha na vedh an Orkow keffrys pala omma ragdho.  Yth a an troennow war-north war-tu ha Karadras, ha war-nans y'n tewlder.  Ny lever an Korryon hwedhel vyth; keffrys fondyans aga golusogneth ha'y distruyans o mithril:  i a balas re graf ha re dhown, hag ankresya an pyth a wrussons i fia anodho, Diswrians Durin.  An Orkow re synsas ogas dhe oll a'n mithril a veu pelys, ha'y ros avel trubyt dhe Sawron a wra y govaytya.

'Mithril!  Tus oll a'n hwansa.  Y hyllys y vortholya haval orth kober, ha'y splanna haval orth gweder; ha'n Gorryon a wrug ganso metol, skav mes kalessa es dur temprys.  Y dekter o haval orth arghans kemmyn, mes ny dhisplanna tekter mithril. An Elfow a'n kara yn ta, hag yn mysk an fordhow pals may hwrussens i y dhevnydha i a wre ithildin, sterloer a welsowgh hwi orth an darasow.  Yth esa kaspows a glyghyow mithril  dhe Vylbo a veu res dhodho gans Thoryn. Ple'ma ev lemmyn, dell ombrederav?  Yn gwithti Kleudh Meur, yn-dann doust hwath dhe'm brys vy.'

'Pandr'a leverydh?' a grias Gymli, amovys a-dhiworth y daw.  'Kaspows a arghans-Moria!  Henn o ro ruwek!'

'O.' a leveris Gandalf.  'Nevra ny leveris vy orto bos y dalvos brassa es talvos an Shayr oll ha puptra ynni.'

Ny leveris Frodo mann, mes ev a worras dorn a-ji dh'y gota ha tava orth kylghyow y gaspows.  Ev a omglywas marth ev dhe gerdhes a-dro gans talvos an Shayr a-ji dh'y jerkynn.  A wodhya Bylbo?  Nyns esa dout vyth dhodho Bylbo dhe wodhvos fest yn ta.  Ro ruwek o dhe-wir.  Mes lemmyn y dybyansow re beu kemmerys dhe-ves a-dhiworth an Balyow tewl, dhe Bansaven, dhe Bylbo, ha dhe Bag End y'n dydhyow mayth esa Bylbo ena hwath.  Ev a vynnas gans kolonn leun may fe ev ena, hag y'n dydhyow na, ow treghi an gwels, po oberi yn-mysk an bleujennow, ev a vynnas ma na wrella ev klywes a-dro dhe Voria, po mithril - po an Bysow.


Tewlder dien a dheuth.  Onan hag onan an re erell a goedhas yn kosk.  Yth esa Frodo ow koelyas pan dheuth warnodho euth haval orth anall ow tos a-ji a-dhiworth leow down dre dharasow anwelys.  Y dhiwleuv o yeyn hag y dal o golyb.  Ev a woslowas.  Oll y vrys a veu res dhe woslowes ha travyth arall dre dhew our lent; mes ny glywas ev son vyth, dasson a son kamm dismygel keffrys.

Nes dhe worfenn y woel o, pan dybis Frodo ev dhe weles dew dhyjynn a wolow gwannliwek, haval orth dewlagas wolowek, orth an le may hwrug ev dismygi bos an warak y'n tu west.  Amovys o ev.  Y benn re dhroppyas.  'Ogas koedhys yn kosk en vy ha my ow koelyas,' a dybis ev.  'Yth esen vy orth amal hunros.'  Ev a sevis ha rutya orth y dhewlagas, hag ev a besyas yn unn sevel, ow lagatta y'n tewlder bys pan dhegemmeras Legolas y dhever.

 Pan worwedhas ev, ev a goedhas yn kosk yn skon, mes an hunros a besyas dell hevelis dhodho: ev a glywas hwystrennow, ha gweles an dhew dhyjynn a wolow gwanliwek ow nesa war-tu hag ev, yn lent.  Ev a dhifunas ha gweles an re erell ow kewsel yn isel nes dhodho, hag yth esa golow godewl orth y fas.  A-ugh gwarak a'n tu west, dre balader nes dhe'n nen, y teuth dewynn hir godewl; hag a-dreus an hel der gwarak a'n tu north golow a isterlentris ynwedh, pell ha gwannliwek.

Frodo a sevis.  'Myttin da!' a leveris Gandalf.  'Myttin yw dhe-wir wor'tiwedh.  Ewn en vy, dell welydh.  Ughel y'n tu est a Voria eson ni.  Kyns penn an jydh, ni a wra kavoes an Yetow Meur ha gweles dowr Gwederlynn ow korwedha yn Nans Duell a-ragon.'

'Y fydh da genev,' a leveris Gymli.  'My re viras orth Moria, ha pur veur yw, mes hi re dheuth tewl hag euthek; ha ny gevsyn ni sin vyth a'm neshevin.  Y'm beus dout lemmyn Balin dhe dhos omma bythkweth.'


Wosa gorfenna aga hansel Gandalf a erviras pesya arta distowgh.  'Skwith on ni, mes ni a yll kavoes powes gwell pan eson ni yn-mes,' yn-medh ev.  'My a dyb ma na vynnyn nagonan ahanan gweles nos arall yn Moria.'

'Gwir dhe-wir!' a leveris Boromir.  'Py fordh a wren ni devnydhya, gwarak a'n est hons?'

'Martesen,' a leveris Gandalf.  'Mes ny wonn hwath an le poran mayth eson ni.  Mar nyns ov vy kellys yn-tien, yth eson ni a-ugh an Yetow Meur ha war-tu ha'n north a-dhiworta; ny vyth es dhe gavoes an fordh ewn war-nans dhedha martesen.  Gwrak a'n est a wra an fordh yw res dhymm devnydhya yn kwirhaval; mes kyns ni dhe galeshe agan brys, y tal dhyn mires a-dro dhyn.  En war tu ha'n golow yn porth a'n north.  Mar kyllyn ni kavoes fenester, honn a weressa orthyn, mes an golow a dheu dre baladrow down yn unnik dhe'm brys vy.'

Yn unn holya war y lergh an Kowethyans a dremenas yn-dann warak a'n north.  Y teuthons i yn skochfordh efan.  Hag i ow mos dredhi an isterlentrans a dheuth ha bos splanna, hag i a welas ev dhe dhos a-dhiworth porth a'n barth deghow.  Ughel o ha gwastas y benn, hag yth esa an daras a ven ow kregi hwath der y vedyneryow, hanter igor.  Dresto, yth esa stevell vras ha pedrek.  Enowys yn kodewl o, mes dh'aga dewlagas i, wosa termyn pur hir y'n tewlder, an golow a hevelis bos splann yn kodhalla, hag i a dhewwynkyas hag i owth entra.

Aga dewdroes a ankresyas doust down war an leur, ha trebuchya orth traow ow korwedha y'n porth na allsons i dismygi wostalleth aga furv.  An stevell a veu enowys dre balader ledan, ughel yn fos an est a-dal dhedha; ev a yskynnas yn ledrek, ha pell a-ugh, klout pedrek byghan a ebron las a allas bos gwelys.  Golow an balader a splannas yn poran war voes yn kres an stevell:  kub a ven hirbedrek yn unnik, a-dro dhe dhew droeshys y hirder, ha warnodho a veu gorrys legh veur a ven gwynn.

'Haval orth bedh yw,' a hanasas Frodo, ha plegya war-rag gans omglywes prederus yn koynt rag mires nessa orto.  Gandalf a dheuth rybdho yn skon.  War an legh yth esa runyow gravys yn town:


'An re ma yw Runyow Daeron a veu devnydhys kyns yn Moria,' a leveris Gandalf.  'Ottomma skrifys yn tavosow Gwer ha Korryon:

BALIN MAB FUNDIN

ARLOEDH MORIA.'

'Ev yw marow ytho,' a leveris Frodo.  'Y prederis vy y vos gwir,'  Gymli a worras y gogh a-dreus y fas.


17. Pons Khazad-Dum

Kowethyans an Bysow a sevis taw ryb bedh Balin.  Frodo a dybis a-dro dhe Bylbo ha'y gowethyans hir gans an korr, hag yn kever godrik Balin dhe'n Shayr hirneth kyns.  Y'n stevell dhoustek na y'n menydhyow, henn a hevelis bos  mil vlydhen kyns ha dhe du arall an norvys.

Wor'tiwedh i a wayas ha mires a-dro dhedha, ha dalleth hwilas neppyth rag diskwedhes dhedha derivadow a-dro dhe dhiwettha dydhyow Balin, po feus y dus.  Yth esa daras byghanna dhe du arall an stevell, yn-dann an palader.  Eskern pals y hallsons i gweles wor'tiwedh, ow korwedha ryb an dhew dharas, hag y'ga mysk yth esa kledhedhyow terrys ha pennow-boel, ha skoesow ha basnettow klyjys.  Nebes a'n kledhedhyow o kromm: kledhedhyow kamm ork gans lown duhes.

Yth esa kilyer pals treghys yn men an fosow, hag ynna trogow bras a brenn kelmys gans horn.  Oll anedha re beu terrys ha pyllys; mes ryb gorher brywys onan anedha yth esa remenant lyver.  Ev re beu hakkys ha pychys ha leskys nebes, ha pur nemmys o gans merkyow haval orth goes koth ma na allas bos redys saw boghes anodho.  Gandalf a'n drehevis gans rach, mes an folennow a dergrakkyas ha terri hag ev orth y worra war an legh.  Ev a'n hwithras dre hirneth heb kewsel.  Hag i ow sevel rybdho, Frodo ha Gymli a allas gweles, hag ev ow treylya an folennow yn hwar, bos skrif gans meur a dhornow dihaval ynno, gans runyow a Voria ha Glynn, hag yn nebes tylleryow skrif Elfek.   

Wor'tiwedh Gandalf a viras yn-mes a'n lyver.  'Dell hevel, hemm yw kovskrif a feus tus Balin,' a leveris ev.  'Y dhallethva yw, dell dismygav, aga dos i yn Nans Duell nans yw 'dro dhe dheg warn ugens blydhen:  yma niverow dhe'n folennow a gampoell an blydhynyow wosa i dhe dhos, dell hevel.  Dhe'n folenn a-wartha yma onan - tri, ytho dew dhe'n leha yw gyllys glan diworth an dhallethva.  Goslowewgh orth hemma!  

'Ni a fesyas orkow diworth an Yet Veur ha stevell - dell dybav; an nessa ger yw drogurys ha leskys: yn kwirhaval yth yw withysi - ni a ladhas meur y'n howl - dell dybav - splann y'n nans.  Floi a veu ledhys gans seth.  Ev a ladhas an neppyth meur.  Ena, yma drogura sywys gans Floi yn-dann wels ogas dhe Wederlynn.  An nessa linennow ny allav vy aga redya.  Ena, yma Ni re synsis kynsa warn ugens hel an penn North rag triga ynni.  Yma ny allav vy redya an pyth.  Palader yw kampoellys.  Ena Balin re sevis y se yn Stevell Mazarbul.'

 'Stevell Govadhow,' a leveris Gymli.  'Honn yw an tyller mayth esen vy ow sevel lemmyn dhe'm brys vy.'

'Wel, ny allav vy redya moy a-dreus aswa hir,' yn-medh Gandalf, 'marnas an ger owr, ha Boel Durin ha basnet.  Ena, Balin yw lemmyn arloedh Moria.  Dell hevel, henn a wra diwedh chaptra.  Wosa nebes sterennow dornskrif arall a dhalleth, hag y hallav gweles ni a gavas gwirarghans, ha diwettha govelys yn ta hag ena neppyth, my a'n gwel! mithril; hag an diwettha diw linenn Oin a vydh hwilas arvwithvaow a-wartha Tressa Downder, neppyth mos war-west, drogura, dhe Yet Gelynndir.


Gandalf a hedhis ha gorra a-denewen nebes folennow.  'Yma nebes folennow a'n keth eghenn, skrifys yn skav ha kisys meur,' a leveris ev; 'mes ny allav vy gweles ma's boghes anedha y'n golow ma.  Lemmyn yma nebes folennow gyllys glan dhe'm brys vy drefenn dalleth aga niver dhe vos pymp, pympes bloedh an drevesigeth,herwydh ow brys.  Pyth eus?  Travyth, re dreghys ha nemmys yns i; ny allav vy aga redya.  Martesen y hwrussen vy gweles moy yn-dann howlsplann.  Mes!  Ottomma neppyth:  skrif bras ha poes yn furvow Elfek.'  

'Henn yw skrif Ori,' a leveris Gymli, yn unn vires dres bregh an pystrier.  'Ev a allas skrifa yn ta hag yn skon, hag ev a dhevnydhyas an lytherennow Elfek lieskweyth.'

'Soweth, yth esa nowedhys drog dhodho rag derivas dre skrif teg,' a leveris Gandalf.  'An kynsa ger kler yw galar, mes an linenn a-wosa yw kellys, martesen yma de dh'y fenn, martesen de sywys gans hag o an degves a vis du Balin arloedh Moria a goedhas yn Nans Duell.  Ev eth y honan rag mires yn Gwederlynn, ork a'n tennas a-dhiworth kudhva a-dryv karrek.  Ni a ladhas an ork, mes lies moy ..... yn-bann diworth est a-hys an Arghanswoeth.  An skrif yw gesys yw mar dhrogurys ma na allav vy konvedhes ma's boghes anodho, mes my a dyb may hallav vy redya ni re brennas an yetys, hag a-wosa yll aga defendya dre hirneth mar, hag ena martesen euthyk ha godhev.  Balin truan!  Dell hevel ev a gensynsis an titel a waynyas ev der le es pymp blydhen.  Pandr'a hwarva a-wosa dell ombrederav?  Mes nyns eus termyn lowr lemmyn dhe dhismygi an diwettha folennow.  Ottomma an folenn finek.'  Ev a hedhis ha hanasa.

 'Yma ahwer y'n geryow,' yn-medh ev.  'Soweth, aga fenn o fell.  Goslowewgh!  Ny yllyn ni diank.  Ny yllyn ni diank.  I re synsis an pons ha'n nessa hel.  Frar ha Loni ha Nali a goedhas ena.  Wosa henna yma peder linenn yw mar dhrogurys ma na allav vy redya moy es eth nans yw 5 dydh.  An diwettha linennow yw an pol re ughelhas dhe'n fos orth Westborth.  An Pollwoelgi a ladhas Oin.  Ny yllyn ni diank.  An gorfenn a dheu,  hag ena tabouryow, tabouryow y'n downderyow.  Pyth yw styr henna dell ombrederav?  An diwettha tra yw gwrys der skavskrif hirhes a lytherennow-elf:  ymons i ow tos.  Nyns eus travyth moy.'  Gandalf a hedhis ha sevel taw yn unn dybi.

Distowgh, agha hag own a'n stevell a dheuth war an Kowethyans.  'Ny yllyn ni diank,' a isleveris Gymli.  'Gwynn agan bys an poll dhe iselhe nebes, hag an Pollwoelgi dhe goska yn penn an soth.'

Gandalf a sevis y benn ha mires a-dro.  'Dell hevel, i a wrug aga diwettha defens orth an dhew dharas,' a leveris ev; 'mes nyns esa meur anedha gesys ena.  Yndella a worfennas an assay dhe dhassynsi Moria!  Kolonnek o mes foll.  Nyns yw devedhys hwath an gwirdermyn.  Lemmyn, dhe'm brys vy, res yw dhyn leverel farwel dhe Balin mab Fundin.  Res yw ev dhe worwedha yn helyow y hendasow.  Ni a vydh kemmeres an lyver ma, Lyver Mazarbul, ha'y hwithra yn tynna diwettha.  Y fia gwiw ty dh'y witha, Gymli, ha'y ri dhe Dain mars eus chons dhis.  Ev a vydh didheurys ganso, kyn hwra anken tynn dhodho.  En!  Yma'n myttin ow tremena.'

'Py fordh?' a wovynnas boromir.

'Dehwelyn dhe'n hel,' a worthybis Gandalf.  'Mes nyns o euver agan godrik dhe'n stevell ma.  My a woer lemmyn an le mayth eson ni.  Honn yw, dell lever Gymli, Stevell Mazarbul; hag an hel yw kynsa warn ugens Penn-north.  Rakhenna, res yw dhyn gasa dre warak est an hel, mos war-tu ha'n dyghow ha'n soth, ha mos war-nans.  Y tal bos an Kynsa warn ugens Hel y'n Seythves Nivel, henn yw hwegh a-ugh nivel an Yetow.  War yew!  Dehwelyn ni dhe'n hel!'   

Skant y kewsis Gandalf an geryow ma, hag y teuth tros meur: Boum a rolyas a-dhiworth an downderyow pell a-woeles, ha krena orth an men yn-dann aga dewdroes.  I a lammas war-tu ha'n daras rag own.  Doum, doum an son a rolyas arta, haval orth diwdhorn gowrek dhe seni kowrvogow Moria avel tabour kowrek.  Ena y teuth tardh a son dassenek: korn meur a veu senys y'n hel, ha kern arall yn unn worthybi ha kriow garow pella dhe-ves a veu klywys.  Yth esa son a veur a dreys ow fistena.

'Ymons i ow tos!' a grias Legolas.

'Ny yllyn ni diank,' a leveris Gymli.

'Maglennys!' a grias Gandalf.  'Prag y hwrug vy hokya?  Ottani, maglennys, kepar ha dell ens i kyns.  Mes nyns esen vy omma y'n tro na.  Y hwodhvydhyn an pyth -'

Doum, doum, y teuth son an tabour ha'n fosow a grenas.

'Dege an darasow ha'ga genna!' a armas Aragorn.  'Ha gwitha agas sagh mar hir ha dell yllowgh: hwath, martesen, y fydh chons dhyn treghi fordh yn-mes.'

'Na!' a leveris Gandalf.  'Res yw ma na dhyffyn ha bos maglennys a-ji.  Gwith igor daras an est!  Ni a wra mos y'n fordh na, mars eus chons dhyn.'

Son garow arall a gorn ha kriow gluw a senis.  Yth esa treys ow tos y'n skochfordh.  Y teuth klattrans ha son a gledhedhyow ow seni hag an Kowethyans dhe denna aga arv.  Glamdring a splannas gans golow gwannliwek, ha Gwan a derlentris orth y emlow.  Boromir a worras y skoedh erbynn daras an west.

'Gort pols!  Na'n dege hwath!' yn-medh Gandalf.  Ev a lammas war-rag ryb Boromir hag omsevel bys dh'y vrassa hirder.

'Piw a dheu dh'omma rag ankresya powes Balin Arloedh Moria?' a grias ev dre lev ughel.

Y teuth tewedh a hwarth kreg, haval orth slynkyans a veyn ow koedha yn pytt; yn mysk an son, lev faborden a armas yn unn erghi.  Doum, boum, doum a wrug an tabouryow y'n downderyow.

Der gwayans skav Gandalf a wrug kamm dres aswa gul an daras ha herdhya war-rag y lorgh.  Y teuth lughes dallus a enowis an stevell ha'n skochfordh yn-mes.  Dre bols an pystrier a viras y'n skochfordh.  Y teuth fistenva a sethow a-hys an skochfordh hag ev ow lamma war-dhelergh.

'Yma Orkow, meur anedha,' a leveris ev.  'Ha nebes anedha yw pur vras ha tebel aga semlans:  Urukow du a Vordor.  Ymons i owth hokya y'n eur ma, mes yma neppyth arall ena.  Kowrvoekka -fow meur, dell dybav, po moy es onan.  Nyns eus govenek dhyn a dhiank y'n fordh na.'

'Ha nyns eus govenek vydh mar teuthons i orth an daras arall ynwedh,' a leveris Boromir.

'Nyns eus son vyth omma hwath,' yn-medh Aragorn, esa ow sevel orth daras an est yn unn woslowes.  'An skochfordh y'n tu ma a sedh a-nans grisfordh: yn apert, nyns yw hyns war-tu ha'n hel.  Mes euver yw dhe fia dhe'n fo y'n fordh ma gans an helgh orth agan keyn.  Ny yllyn ni lettya an daras.  Y dhialhwedh yw kellys ha'n florenn yw terrys, hag ev a iger war-ji.  Res yw dhyn gul neppyth dhe dhelatya agan eskar.  Ni a wra own dhedha a'n Stevell Mazarbul!' a leveris ev yn fell, yn unn dava lown y gledha, Anduril.


Treys bras a veu klywys y'n skochfordh .  Boromir a omdewlis erbynn an daras ha'y herdya deges; ena ev a'n gennas gans lownyow-kledha terrys ha skyrrennow a brenn.  An Kowethyans a omdennas dhe du arall an stevell.  Mes nyns esa chons dhedha fia hwath.  Yth esa klout orth an daras a wrug dhodho krena; hag ena ev a dhallathas igeri yn lent yn unn gravas, ow herdya war-dhelergh an gennow.  Bregh ha skoedh gowrek, du hy groghen a skans glas, a veu herdhys dre'n aswa ow ledanhe.  Ena troes meur gwastas heb bysyes-troes a veu herdhys dresti.  Yth esa taw yn-mes.

Boromir a lammas war-rag ha hakkya orth an vregh gans y nerth oll; mes y gledha a senis, lamma a-denewen ha koedha diworth y dhorn gryghyllys.  An lown o kribys.

A-dhesempis, ha gans y varth y honan, Frodo a omglywas sorr poeth dhe enowi yn y golonn.  'An Shayr!' a grias ev, hag yn unn lamma ryb Boromir, ev a wargrommas ha pychya gans Gwan orth an troes euthek.  Y teuth bedhyglans, ha'n troes a skwychyas war-dhelergh, nammna wrug ev tenna Gwan a-dhiworth dorn Frodo.  Dagrow du a dheveras a-dhiworth an lown ha megi war an leur.  Boromir a omdheghesis erbynn an daras ha'y dhegea arta.

'Onan a-barth an Shayr!' a grias Aragorn.  'Brath an hobbyt yw down!  Yma lown da dhis, Frodo mab Drogo!'

Y teuth brywyans erbynn an daras, sywys gans brywyansow moy.  Yth esa hor'bennow ha mortholow ow kweskel er y bynn.  Ev a folsas ha koedha war-dhelergh hag an porth a dheuth ha bos efan a-dhesempis.  Fistenva a sethow a dheuth a-ji, mes i a frappyas erbynn fos an north, ha koedha dhe'n leur yn tidhregynnus.  Yth esa tardh-korn ha son a dreys ow fistena, hag orkow onan hag onan a lammas y'n stevell.

An niver anedha ny allas nivera an Kowethyans.  An skyrmyans o tynn, mes an orkow a veu amayys gans an defens fers.  Legolas a dennas dew anedha orth aga bryansenn.  Gymli a hakkyas an dhiwarr dhiworth huni arall re lammas war vedh Balin.  Boromir hag Aragorn a ladhas meur anedha.  Pan goedhsa trydhek anedha an re erell a fias yn unn skrija heb shyndya an dhefendoryon mann, marnas Sam a wrug kavoes kravas yn y benngroghen.  Sedhik skav re'n sawsa; hag ev re ladhsa y ork:  pych nerthek gans y lown-krug.  Yth esa tan ow koleski yn y dhewlagas worm a wrussa dhe Ted Sandiman ombellhe, mar kwrella ev y weles.  

'Hemm yw an prys!' a grias Gandalf.  'En, kyns an kowrvoekka dhe dehweles!'

Hag i owth omdenna, ha kyns Merri ha Pyppyn dhe dhrehedhes an risfordh yn-mes, penntern ork kowrek a lammas y'n stevell, ogas ha hirder gour ha gwiskys yn tien gans kaspows dhu; a dryv dhodho y holoryon a sevis yn gronn orth an porth.  Y fas gwastas efan o mindu.  Y dhewlagas o haval orth glowennow, y daves o rudh; ev a dhug guw meur.  Dre herdhya gans y skoes bras a genn ev a dreylyas a-denewen kledha Boromir ha'y herdhya war-dhelergh orth y gnoukya dhe'n dor.  Ev a wrug sedhik yn-dann kledha Aragorn gans toeth haval orth sarf ow kweskel ha poenya orth an Kowethyans, ow pokya y wuw poran orth Frodo.  An klout a'n frappyas orth y du a-dhyghow, ha Frodo a veu tewlys erbynn an fos ha beghys.  Sam a wrug kri ha hakkya orth gwelenn an guw ha hi a dorras.  Keffrys hag an orc dhe dheghesi an welenn war an leur ha tenna y gledha kamm, Anduril a goedhas war y vasnet.  Y teuth lughesenn haval orth flamm ha'n basnet a dardhas.  An ork a goedhas gans penn folsys.  Y sywysi a fias yn unn oulya, wosa Aragorn ha Boromir dhe lamma orta.

Doum, doum a wrug tabouryow a'n downderyow.  An lev meur a senis arta.

'Lemmyn!' a armas Gandalf.  'Lemmyn yw agan diwettha chons.  Poenewgh!'


Aragorn a synsis Frodo a'n le mayth esa ev ow korwedha orth an fos ha poenya war-tu ha'n risfordh, yn unn herdhya Merri ha Pyppyn a-ragdho.  An re erell a sywyas mes res o Legolas dhe denna dhe-ves Gymli: yn despit dhe'n peryll ev a daryas ryb bedh Balin plegys y benn.  Boromir a halyas orth daras an est yn unn dhegea hag an daras ow melyas orth y vedyneryow: yth esa kylghow bras a horn dhe'n dhew du, mes nyns esa fordh dh'y fasthe.

'Da lowr ov,' a dhyenas Frodo.  'Y hallav vy kerdhes.  Disyns orthiv!'

Nammna wrug Aragorn y dhroppya dre varth.  'Y tybis vy ty dhe vos marow!' a grias ev.

'Na hwath!' a leveris Gandalf.  'Mes yma termyn lowr rag marth.  War yew, oll ahanowgh, y'n risfordh!  Gortewgh vy mynysenn po diw a-woeles, mes mar ny wrav vy dos skon, pesewgh!  Kewgh skav ha dewis hynsow war-dhyghow ha war-nans.'

'Ny yllyn ni dha asa rag defendya an daras a'th honan!' yn-medh Aragorn.

'Gwra an pyth a leverav!' a leveris Gandalf yn fell.  'Euver yw kledhedhyow omma lemmyn.  Ke!'


 Nyns esa palader vyth rag enowi an risfordh ha du yn tien o.  I a balvalas war-rag ow tiyskynna grisfordh hir, hag ena mires war-dhelergh; mes ny welsons i travyth saw isterlentrans lorgh an pystrier pell a-ugh.  Dell hevelis, yth esa ev ow sevel ha gwitha orth an daras deges hwath.  Frodo a anellas yn unn dyena ha poesa erbynn Sam a worras y dhiwvregh yn y gyghynn.  I a sevis yn unn lagatta war-vann y'n tewlder.  Frodo a dybis ev dhe glywes lev Gandalf a-ugh, owth isleverel geryow a veras yn-nans an nen ledrek haval orth dasson ow hanasa.  Ny allas ev konvedhes an geryow a veu leverys.  Dell hevelis yth esa an fosow ow krena.  Son an tabouryow a bolsas ha rolya a dermyn dhe dermyn: doum, doum.  

Distowgh dhe benn an risfordh y teuth lughesenn a wolow kann.  Ena y teuth grommyans faborden ha thud a neppyth poes.  Son an tabouryow a dardhas yn kwyls: doum-boum, doom-boum, hag ena hedhi.  Gandalf a dhiyskynnas an risfordh yn unn nija ha koedha dhe'n dor yn mysk an Kowethyans.

'Wel, wel!  Henn yw gwrys!' yn-medh an pystrier hag ev dhe sevel yn unn wynnel.  Y hwrug vy oll a allav.  My re dheuth erbynn ow far, ha nammnag en vy distruys.  Na sevewgh omma!  Pesewgh!  Res vydh dhywgh omdhyghtya heb golow dre bols:  nebes distemprys ov.  War yew!  War yew!  Ple'th esos'ta, Gymli?  Deus a-rag genev vy!  Gwithewgh nes a-dhelergh, oll ahanowgh!'


 I a drebuchyas war y lergh yn unn ombrederi a-dro dhe'n pyth re hwarvia.  Doum, doum a wrug an tabouryow arta: lemmyn aga son o ankler ha pell dhe-ves, mes yth esens i ow sywya.  Nyns esa son a bursywyans arall, na drettyans a dreys na lev vyth.  Ny dreylyas Gandalf na dhyghow na gledh, drefenn an skochfordh dhe vones y'n tu a vynnas ev, dell hevelis.  A dermyn dhe dermyn hi a dhiyskynnas dre risfordh, po deg ha dew ugens gradh po moy, dhe nivel isella.  Y'n termyn na, henn o aga brassa peryll; drefenn na allsons i gweles diyskynnans kyns i dhe dhos er y bynn, ha gorra aga troes yn gwakter.  Gandalf a davas orth an dor gans y welenn haval orth dall.

Wosa our i re gerdhas mildir, po martesen nebes moy, hag i re dhiyskynnas risfordhow pals.  Hwath nyns esa son vyth a bursywyans.  I a dhallathas omglywes govenek a dhiank.  A-woeles an seythves grisfordh Gandalf a hedhis.

'Yma'n ayr ow tos ha bos poeth!' a leveris ev yn unn dhyena.  Dhe'm brys vy ni re dhiyskynnas dhe nivel an Yetow dhe'n leha.  Kyns pell, dell dybav, y fydh res dhyn hwilas tro a-gledh rag may hyllyn ni mos war-est.  Yma govenek dhymm ma na vo pell.  Pur skwith ov.  Res yw dhym powes omma pols, a pe war agan lergh oll an orkow genys bythkweth.'

Gymli a sysnsis orth y vregh ha'y weres dhe esedha war radh.  'Pandr'a hwarva hons orth an daras?' a wovynnas ev.  'A dheuthys erbynn gwesker an tabouryow?'

'Ny wonn,' a worthybis Gandalf.  'Mes yth esa neppyth a-ragov na wrug vy dos er y bynn kyns.  Nyns esa gweythres y'm brys saw gorra husenn-dhegea orth an daras.  My a woer lies anedha; mes res yw termyn lowr rag gul yn ta traow a'n par na, ha wosa bos gwrys an daras a yll bos terrys dre nerth hwath.

'Ha my ow sevel ena, y hyllis vy klywes levow dhe'n tu arall: my a dybis i dh'y dardha yn igor a verr spys.  Ny yllis vy klywes an pyth a leversons i; yth esens i ow kewsel aga yeth euthek aga honan dell hevelis.  An ger yn unnsel a gonvedhis vy o ghash: henn yw "tan".  Ena, neppyth a dheuth y'n stevell - my a'n omglywas dre'n daras, hag an orkow ynwedh o ownek hag i a dheuth taw.  Ev a synsis orth an kylgh a horn, hag ena ev a'm omglywas ha'm husenn.

'An pyth o, ny allav vy dismygi, mes nevra ny wrug vy omglywes chalenj a'y bar.  An gorth-husenn o nerthek dres eghenn.  Nammnag y hwrug hi ow therri.  Dre brysweyth, an daras a slynkyas diworth ow maystri ha dalleth igeri!  Res o dhymm kewsel ger-erghi.  Henn o tennans re.  An daras a dardhas yn rannow.  Yth esa neppyth mar dewl avel kommolenn ow lettya oll an golow a-ji, hag y feuv vy tewlys war-dhelergh yn-nans an risfordh.  An fos oll a goedhas, ha nen an stevell ynwedh, dell dybav.

'Balin yw ynkleudhys down lemmyn, ha martesen yma neppyth arall yw ynkleudhys ena ynwedh.  Ny allav vy breusi.  Mes, dhe'n leha, an skochfordh a-dryvon yw lettys yn-tien.  Agh!  Nevra ny wrug vy omglwes mar skwith, mes yma'n omglywans ow mos.  Ha lemmyn, pyth eus yn dha gever jy, Frodo?  Nyns esa termyn lowr dhe leverel yndella, mes nevra nyns esa moy a dhelit y'm bywnans ages an prys may kewssys jy.  My a dybis Aragorn dhe dhoen hobbyt hardh mes marow.'

'Pyth yn ow hever?' a leveris Frodo.  'Byw ov, ha dien dell dybav.  Brywys ov hag yma payn dhymm, mes nyns yw re dhrog.'

'Wel,' a leveris Aragorn,  'Ny allav vy leverel saw hobbytow dhe vos gwrys a dhaffar mar kales ma na wrug vy nevra gweles an par.  Mar kodhven vy, y kowssen vy moy hwar y'n Diwotti yn Bri!  An pych-guw na a gigbrenn badh gwyls!'

'Wel, ny wrug ev kigbrenna orthiv vy, ha da yw genev y leverel,' yn-medh Frodo; 'kynth omglywav bos maglennys ynter morthol hag anwan.'  Ny leveris ev travyth moy.  Yth esa payn dhodho der anella.

'Ty yw genys'vel Bylbo,' a leveris Gandalf.  'Yma moy y'th kolonn es dell welir y'th fas, dell leveris vy yn y gever ev nans yw hirneth.'  Frodo a omwovynnas mar esa styr dres y eryow y'n lavar.


I a besyas arta.  Kyns pell Gymli a gewsis.  Yth esa dewlagas da dhodho y'n tewlder.  'Y tybav bos golow a-rag.' a leveris ev.  'Mes nyns yw golow an jydh.  Rudh yw.  Pyth ywa?'

'Ghash!' a isleveris Gandalf.  'Martesen henn o aga styr: an nivelyow isella dhe leski.  Ny yllyn ni gul travyth saw pesya yn neb kas.'

Kyns pell an golow a dheuth ha bos kler ha gweladow gans oll.  Yth esa ev owth issplanna ha terlentri orth an fosow pella a-hys an skochfordh a-dheragdha.  Lemmyn y hallsons i gweles aga fordh: an skochfordh eth war-nans yn ledrek, hag orth neb pellder yth esa gwarak isel; dredhi y teuth an golow owth issplanna.  An ayr a dheuth ha bos pur boeth.

Pan dheuthons i erbynn an warak Gandalf eth dresti hag arwoedha dhe'n re erell may kortons i.  Hag ev ow sevel nebes dres an porth i a welas y fas enowys gans issplannder rudh.  Yn skon ev a gammas war-dhelergh.

'Yma neb drokter nowydh omma,' a leveris ev, 'dismygys rag agan dynnerghi, heb dhout.  Mes my a woer lemmyn an tyller mayth eson ni: ni re dhrehedhas an Kynsa Downder, an nivel poran a-woeles an Yetow.  Homm yw nessa hel Moria Koth; ha'n Yetow yw nes: dres penn an est, a-gledh, namoy es kwarter mildir.  Dres an Pons, yn-bann risfordh ledan, a-hys fordh ledan dre'n Kynsa Hel, hag yn-mes!  Mes dewgh ha mires!'

I a viras yn-mes.  A-dheragdha yth esa hel gowrvogowek arall.  Ughella ha hirra dres eghenn o ages an hel may hwrussens i koska ynni.  Nes dh'y fenn est ens i; war-tu ha'n west hi a besyas yn tewlder.  A-hys kres anedhi yth esa rosva a dhiw linenn a beulveynyow meur aga hirder.  Kervys ens i yn furv korf gwydhenn may hwrug an skorr anedha skoedhya an nen dre wias skorrek a ven.  Aga horfow o du ha levan, mes yth esa issplander rudh dastewynnys yn tewl gans aga arenep.  A-dreus an leur oll, nes dhe selva dew beulven, fols meur re igorsa.  Y teuth golow rudh goedh a-dhiworto, a dermyn dhe dermyn flammow a lappyas orth an lann ha krullya a-dro sel an peulveynyow.  Hwythow a vog du a wevyas y'n ayr poeth.

'Mar tothyen ni y'n pennfordh diworth an helyow a-wartha, ni a via maglennys omma,' a leveris Gandalf.  'Gwaytyn bos desedhys an tan ynter ni ha'n pursywyans.  Dewgh!  Nyns eus meur a dermyn dh'y wul.'

Yn kettermyn hag ev ow kewsel, i a glywas arta son an tabour ow sywya:  Doum, doum, doum.  Dres an skeusow dhe benn west an hel yth esa kriow ha sonyow-korn.  Doum, doum:  an peulveynyow a grenas dell hevelis ha'n flammow a grysyas.

'Lemmyn, gwren ni an diwettha res!' a leveris Gandalf.  Mars usi an howl ow splanna yn-mes, yma chons dhyn a dhiank hwath.  Holywegh war ow lergh!'

Ev a dreylyas a-gledh ha fistena a-dreus leur gwastas an hel.  An pellder o pella es dell havalsa.  Hag i ow poenya i a glywas son ha dasson a lies treys ow fistena war aga lergh.  Kri tynn a veu gwrys: i re beu gwelys.  Y teuth son a glattrans a dhur.  Seth a fistenas dres penn Frodo.

Boromir a hwarthas.  'Ny waytsons i hemma,' yn-medh ev.  'An tan re's lettyas.  Yth eson ni y'n tu kamm!'

'Mirewgh war-rag!' a elwis Gandalf.  'An pons yw nes.  Peryllus ha kul yw.'

Distowgh, Froda a welas a-ragdho islonk du.  Dhe benn an hel an leur a dhisomdhiskwedha ha koedha yn downder anaswonnys.  Ny allas bos drehedhys an daras yn-mes saw dre dreusi pons ynn a ven, nag esa dhodho po amalven po kledhrenn, a dreusi  an islonk der unn warak a dheg ha dew ugens troes-hys.  Hendhefens an Gorryon o erbynn neb eskar a synso an Kynsa Hel ha'n skochfordhow a-ves.  Ny allsons i y dreusi saw yn rew.  Orth an pons Gandalf a hedhis ha'n re erell a dheuth war y lergh yn gronn.

'Ke a-rag, Gymli!' a leveris ev.  'Pyppyn ha Merri a-wosa.  War-rag yn poran, hag yskynnewgh an risfordh dres an porth!'

Sethow a goedhas yn aga mysk.  Onan a weskis orth Frodo hag aslamma war-dhelergh.  Onan arall a bychyas orth hatt Gandalf ha hedhi ena haval orth pluvenn dhu.  Frodo a viras a-dryv.  Dres an tan ev a welas denfurvow ow hesa: yth esa kansow a orkow dell hevelis.  Yth esens i ow toen guwow ha kledhedhyow kamm a splannas rudh avel goes yn golow an tan.  Doum, doum a rolyas son an tabour, yn unn argrevhe ughella hag ughella, doum, doum.

Legolas a dreylyas ha gorra seth dhe gordenn y warak, kyn fia pellder hir rag y warak vyghan.  Ev a's tennas, mes y dhorn a lewsis, ha'n seth a goedhas dhe'n dor.  Ev a wrug kri a amayans hag own.  Dew gowrvoekka a dheuth; yth esa dhedha legh veur a ven, hag i a's tewlis a-dreus an islonk rag gul pons dres an tan.  Mes nyns o an kowrvoekkaow an pyth a lenwis an Elf gans browagh.  Linennow an orkow re igorsa, hag i a herdhyas dhe-ves, haval orth aga bos ownek.  Yth esa neppyth ow tos a-dryv dhedha.  Ny allas bos gwelys an dra:  haval orth skeus meur o, hag yn y mysk yth esa furv dewl, yn furv a wour martesen, mes brassa; ha nerth ha browagh yth esa dhodho hag ow mos a-ragdho.

 Ev a dheuth dhe amal an tan ha'n golow a dhiliwas haval orth kommolenn dhe omblegya dresto.  Ena, yn unn fistena, ev a lammas a-dreus an islonk.  An flammow a veurhas war-vann yn unn vedhygla rag metya er y bynn, ha terghi a-dro dhodho; ha mog du a droyllyas y'n ayr.  Y vong ow frosa a enowis, ha dewi a-dryv dhodho.  Gans y dhorn a-dhyghow ev a synsis lown haval orth taves tynn a dan; gans y dhorn a-gledh a veu synsys hwypp gans lies kroen.

'Ai!  Ai!' a grias Legolas.  'Balrog!  Balrog yw devedhys!'

Gymli a lagattas igor bras y dhewlagas.  'Diswrians Durin!' a grias ev, hag ev a asas y voel dhe goedha ha kudha y fas.

'Balrog' a isleveris Gandalf.  'Lemmyn y konvedhav.'  Ev a wannas ha poesa orth y welenn.  'Pana jons tebel!  Ha skwith ov vy seulabrys.'


 An furv tewl ow tewi gans tan a fistenas war-tu hag i.  An orkow a armas ha frosa a-dreus an ponsow a ven.  Ena Bormoir a sevis y gorn ha hwytha.  Ughel y senis an chalenj yn unn vedhygla, haval orth garm a vryansennow pals yn-dann an nen kowrvogowek.  Dre bols an orkow a grenas ha'n skeus tanek a hedhis.  Ena an dassonyow a verwis mar skav avel flamm re beu hwythys yn farow gans gwyns tewl, ha'n eskar a avonsyas arta.

'Treusewgh an pons!' a grias Gandalf yn unn dhaskemmeres y nerth.  'Fiewgh!  Hemm yw eskar a worbass oll ahanowgh.  Res yw dhymmo gwitha an fordh gul.  Fiewgh!'  Ny goelas nag Aragorn na Boromir orth an arghadow, mes hwath i a sevis yn unn dhefendya skoedh ryb skoedh, a-dryv Gandalf dhe benn pella an pons.  An re erell a hedhis nebes a-ji y'n hel orth an porth dh'y fenn, ha treylya, anvodhek dell ens i dhe asa aga ledyer dhe sevel yn unnik erbynn y eskar.

An balrog a dheuth dhe'n pons.  Gandalf a sevis yn mysk an warak, ow poesa orth an welenn synsys gans y dhorn a-gledh, mes orth y dhorn arall Glamdring a derlentris, yeyn ha gwynn.  Y eskar a hedhis arta, ow sevel poran er y bynn, ha'n skeus esa a-dro dhodho a ystynnas haval orth diwaskell veur.  Ev a dhrehevis an hwypp, ha'n kroenow a wrug fistenva ha tergrakkya.  Y teuth tan a-dhiworth y dhewfrik.  Gandalf a sevis er y bynn hwath.

'Ny wredh tremena,' a leveris ev.  An orkow a sevis stag, ha taw didorr a dheuth.  'Gwas an Tan Kevrinek ov vy, yma nerth flamm Anor dhymm.  Ny wredh tremena.  Ny vydh tan du dha weres, flamm Udun.  Kildenn dhe'n Skeus!  Ny wredh tremena.'

Ny wrug an Balrog gorthyp vyth.  Dell hevelis, an tan esa ynno a verwis, mes an tewlder a devis.  Ev a wrug kamm war-rag yn lent war an pons, hag a-dhesempis ev a sevis bys dhe hirder meur, hag y dhiwaskell a ystynnas dhe'n fosow; mes hwath Gandalf a allas bos gwelys, owth issplanna y'n tewlder; byghan y semlans, y honan yn tien: loes ha gwargrommys, haval orth gwydhenn wedhrys kyns dos tewedh.

Diworth an skeus kledha rudh a lammas yn unn flammya.

Glamdring a dewynnyas gwynn yn unn worthybi.

Y teuth frapp a vetol ow seni ha pych a dan kann.  An Balrog a goedhas war-dhelergh ha'y gledha a nijas dre'n ayr yn temmyn teudh.  An pystrier a leskas war an pons, gul kamm war-dhelergh, ha sevel stag arta.

'Ny wredh tremena!' a leveris ev.

An Balrog a lammas war-rag war an pons.  Y hwypp a droyllyas ha sia.

'Ny yll ev sevel y honan!' a grias Aragorn distowgh ha poenya a-hys an pons.  'Elendil!' a armas ev.  'Yth esov vy genes, Gandalf!'

'Gondor!' a grias Boromir ha lamma war y lergh.

Y'n pols na Gandalf a sevis y lorgh, hag yn unn gria yn ughel ev a weskis orth an pons a-ragdho.  An lorgh a vrywis yn temmigow ha koedha diworth y dhorn.   Lughesenn dhallus a flammow kann a lammas war-vann.  An pons a folsas.  Poran orth dewdroes an Balrog ev a derris, hag an men may hwrug ev sevel a dhiskaras y'n islonk, hag an men o gesys a besyas, omborth, ow krena haval orth taves a ven herdhys war-rag yn gwakter.

Gans kri euthek an Balrog a goedhas war-rag ha'y skeus a sedhis war-nans ha disomdhiskwedhes.  Mes yn kettermyn hag ev ow koedha, ev a swaysyas y hwypp, ha'n kroenow a lashyas ha krullya a-dro dewlin an pystrier, yn unn draylya orto bys dhe'n lann.  Ev a drebuchyas ha koedha,  synsi yn euver orth an men, ha slynkya y'n islonk.  'Fiewgh, hwi fellyon!' a grias ev, ha gyllys o ev.


An tanyow a veu difeudhys, ha tewlder dien a dheuth.  An Kowethyans a sevis stag der euth yn unn lagatta y'n pytt.  Yn kettermyn hag Aragorn ha Boromir ow tehweles yn unn nija, men an pons o gesys a folsas ha koedha.  Dre gria Aragorn a's difunas.

'Dewgh!  My a wra agas ledya lemmyn!' a elwis ev.  'Res yw ni dhe obaya y dhiwettha arghadow.  Holyewgh war ow lergh!'

I a omdhisevis yn kwyls yn-bann an risfordh veur dres an porth.  Yth esa Aragorn owth hembronkya ha Boromir helergh.  Wosa an risfordh yth esa skochfordh efan dassenek.  I a fias a-hys honna.  Frodo a glywas Sam owth oela rybdho, hag ena ev a gonvedhas bos ev y honan owth oela hag ev ow poenya.  Doum, doum, doum, son an tabour a rolyas a-dhelerghta, kynvannel lemmyn ha lent; doum!       

I a besyas poenya.  An golow a devis a-ragdha; paladeryow meur a bychyas an nen.  I a boenyas skaffa.  I a dheuth yn hel, splann gans golow an jydh diworth fenestri ughel yn fos an est.  I a fias a-dreus dhedhi.  Dres hy darasow kowrek terrys i a dremenas, ha distowgh a-ragdha an Yetow Meur a omdhiskwedhas, gwarak a wolow ow tewi.

Yth esa bagas-gwitha a orkow ow plattya y'n skeusow a-dryv an peulyow-daras meur dhe bub tu, mes an yetow o brywys ha tewlys dhe'n dor.  Aragorn a weskis dhe'n leur an kapten a sevis er y bynn, ha'n re erell a fias rag browagh y sorr.  An Kowethyans a fistenas dresta heb attendya orta.  Yn-mes an Yetow i a boenyas ha lamma war-nans an grisyow kowrek hag usys der oes, treudhow Moria.

Yndella, wor'tiwedh, i a dheuth yn-dann an ebron hag omglywes an gwyns orth aga fas.

Ny wrussons i hedhi kyns bos dres nij-seth diworth an fosow.  Yth esa Nans Duell oll a-dro dhedha.  Skeus an Menydhyow Niwlek a worwedhas warnedhi, mes war-tu ha'n est yth esa golow owrek war an tir.  Unn our wosa hanterdydh o.  Yth esa an howl ow splanna : an kommol o gwynn hag ughel.

I a viras war-dhelergh.  Tewl y tilevas gwarak an Yetow yn-dann skeus an menydhyow.  Kosel ha pell yn-dann an dor a rolyas son an tabour: doum.   Mog du tanow a yskynnas.  Nyns esa travyth arall a allas bos gwelys; an nans oll a-dro o gwag.  Doum.  Wor'tiwedh, anken a's fethas yn tien, hag i a oelas termyn hir: yth esa nebes anedha ow sevel ha taw, nebes ow korwedha war an leur.  Doum, doum.  Son an tabour a goselhas.                  


18. Lothlorien


'Elas!  Ny yllyn ni sevel omma nafella,' a leveris Aragorn.  Ev a viras war-tu ha'n menydhyow ha drehevel y gledha.  'Farwel, Gandalf!' a grias ev.  'A ny wrug vy leverel orthis: mar tremenydh dres darasow Moria, bydh war?  Go jy may leveris vy gwir!  Py govenek eus dhyn hebos?'

 Ev a dreylyas war-tu ha'n Kowethyans.  'Res yw dhyn pesya heb govenek,' yn-medh ev.  'Dhe'n leha ni a wrello drog-gras hwath.  Gwren ni omgrevhe ha hedhi oela!  Dewgh!  Yma fordh hir a-ragon ha meur dhe wul.'

I a sevis ha mires a-dro dhedha.  War-tu ha'n north an nans eth war-vann yn glynn a skeusow ynter diw vregh veur a'n menydhyow mayth esa tri bleyn gwynn ow splanna a-ughto: Kelebdil, Fanuidol, Karadras, Menydhyow Moria.  Dhe benn an glynn keynres a frosa haval orth las gwynn dres skeul dhibenn a dhowrlammow berr, ha niwl ewynek a gregi y'n ayr a-dro dhe ven an menydhyow.

'Yma hons Grisfordh Dhuell,' a leveris Aragorn, yn unn vysinya war-tu ha'n dowrlammow.  'Y tothyen ni yn-nans an fordh folsys down a yskynn ryb an keynres, mar pe gwella chons dhyn.'

'Po, mar pe le fell Karadras,' a leveris Gymli.  'Ottena ev, ow minhwerthin y'n howlsplann!'  Ev a shakyas dorn orth an pella bleyn erghek ha treylya.

War-tu ha'n est diwvregh a-les an menydhyow a ystynna bys dhe benn tromm, ha tiryow pell a ylli bos gwelys dresta, ledan hag ankler.  War-tu ha'n soth an Menydhyow Niwlek a gila heb worfenn dhe bellder an wel.  Le ages mildir dhe-ves, ha nebes a-woeles dhedha drefenn i dhe sevel ughel yn tu west an nans hwath, yth esa lynn.  Hir ha hirgylghyek o, haval orth penn guw hy furv, herdhys down y'n nans kledh; mes yth esa hy fenn a'n soth dres an skeusow, yn-dann an ebron howlyek.  Hwath, hy dowr o tewl: glasdhu haval orth ebron gler an gorthugher gwelys a-dhiworth stevell enowys dre lugarn.  Hy enep o kosel avel gweder.  Yn hy hyrghynn yth esa glasenn leven ow tiyskynna yn unn ledra dh'y amal anderrys.

'Ottena Gwederlynn, Kheled-zaram down!' a leveris Gymli yn trist.  'Y perthav kov ev dhe leverel:  "Re bo lowena dhis a'n gwel!  Mes ny yllyn ni tarya ena."  Pell y fydhav vy vyajya lemmyn kyns daskavoes lowena.  Yth yw my a'n jeves res a fistena dhe-ves, hag ev a vydh tarya.'


An Kowethyans a besyas a-hys an fordh a-dhiworth an Yet.  Garow ha terrys o, ha hi a lehi bys dhe lergh gwius yn-mysk mynkek hag eythin esa owth hedhya ynter an meyn folsys.  Mes gweladow o hwath pennfordh veur konsys dhe dreylya yn-bann diworth iseldiryow Myghterneth an Gorryon yn dydhyow tremenys pell.   Yn nebes tylleryow yth esa oberennow diswrys a ven ryb an hyns, ha krugow gwyrdh gans besow moen po sybwydh a-wartha a hanasa dre'n gwyns.  An hyns a blegyas war-tu ha'n est ha pesya ryb glesin Gwederlynn, hag ena pellder berr diworth an fordh a sevis unn goloven terrys hy fenn.

'Henn yw menhir Durin!' a grias Gymli.  'Ny allav vy tremena heb godriga pols rag mires orth marth an nans!'

'Bydh skav ytho!' a leveris Aragorn, yn unn mires war-dhelergh war-tu ha'n Yet.  'An howl a sedh a-varr.  Ny wra dos an Orkow, martesen, kyns tewlder wosa mo, mes res yw ni dhe vos pell dhe-ves kyns nos.  Ogas gyllys yw an Loer, ha tewl y fydh an nos.'

'Deus genev vy, Frodo!' a grias an korr, yn unn lamma a-dhiworth an fordh.  'Ny via da genev dha vones heb gweles Kheled-zaram.'  Ev a boenyas yn-nans an leder las hir.  Frodo a'n sywyas yn lent , tennys o ev gans an dowr kosel glas yn despit dh'y woliow ha skwithter.  Sam a dheuth a-dhelerghto.

Ryb an menhir, Gymli a hedhis ha mires yn-bann. Folsys ha tewedhys o, ha ny allas bos redys an runyow ankler dh'y enebow.  'An menhir ma a dhiskwedh an tyller may firas Durin yn Gwederlynn y'n kynsa tro,' a leveris an korr.  'Miryn nyni unnweyth, kyns mos!'

I a wargrommas a-dreus an dowr du.  Yn kynsa ny welsons i travyth.  Ena, yn lent, i a welas furv an menydhyow yn aga hyrghynn dastewynnys yn liw glasdhu pur, hag an bleynyow a allas bos gwelys avel flammow gwynn a-ughta; dresta yth esa spas a ebron.  Hag ena, haval orth jowelys sedhys y'n downder, yth esa ster ow terlentri kynth esa howlsplann y'n ebron a-ugh.  Nyns esa dastewynnyans vyth a allas bos gwelys a'ga furvow ow kwargromma aga honan.

'A Kheled-zaram marthus ha teg!' a leveris Gymli.  'Ena y sev kurun Durin erna dhifunno ev.  Farwel!'  Ev a omblegyas, treylya dhe-ves, ha fistena yn-bann an glesin bys dhe'n fordh.

'Pandr'a wels'ta?' a wovynnas Pyppyn orth Sam, mes Sam o re dhown yn mysk y dybyansow dhe wul gorthyp.


An fordh a dreylyas lemmyn war-tu ha'n soth, ha mos war-nans yn skon ha hi ow tos yn-mes diworth diwvregh an nans.  Orth neb pellder a-woeles an lynn i a gavas fenten dhown, mar gler avel gwrys hy dowr, may hwrug koedha anedhi dres gwelv a ven penngover a resa yn unn derlentri ha renki yn-nans goeth serth meynek.

'Ottomma an fenten may hwra sevel a-dhiworti an Arghanswoeth,' a leveris Gymli.  'Na wrewgh eva a'y dowr!  Oer yw.'

'Kyns pell hi a dheu ha bos avon skav, ha hi a guntell dowr diworth goverow-menydh erell pals,' yn-medh Aragorn.  'Agan fordh yw keslinennek gensi dre lies mildir.  My a wra agas ledya herwydh an fordh a veu dewisys gans Gandalf, hag ow govenek yw dhe dhos wostalleth y'n koes may hwra junya an Arghanswoeth y'n Avon Veur  - hons.'  I a welas herwydh y vysinyans, hag a-ragdha y hallsons i gweles an gover ow lamma war-nans yn hester an nans, ha frosa war-rag ha dhe-ves y'n tiryow isella, erna veu kellys yn niwl owrek.

'Ena a sev koes Lothlorien!' a leveris Legolas.  'Honn yw trigva an tekka oll a'm tus.  Nyns eus gwydh vyth yw kepar ha gwydh an vro na.  Yn kynyav ny goedh aga dell, y chanjyons i yn liw a owr.  Ny goedhons i kyns gwenton dhe dhos ha'n glas nowydh dhe igeri, hag ena an skorr yw lenwys gans bleujyow melyn; ha leur an koes yw owrek, hag owrek yw an to, ha'y beulvenyow yw arghansek, awos bos levan ha loes rusk y wydh.  Yndella yth yw leverys herwydh agan kanow yn Myrkoes.  Pes da a via ow holonn mar pen vy yn-dann skorr a'n koes na gwentonweyth!'

'Pes da a vydh ow holonn vy, yn gwav keffrys,' a leveris Aragorn.  'Mes ev a sev mildiryow pals dhe-ves.  Fistenyn!'  


Dre dermyn hir Frodo ha Sam a allas holya warlergh toeth a'n re erell; mes yth esa Aragorn orth aga ledya orth toeth men, ha wor'tiwedh i a dhallathas treynya.  Ny wrussons i dybri travyth a-dhia myttin a-varr.  Yth esa trogh Sam ow leski avel tan, hag ankler o y benn.  Yn despit dhe'n howl ow splanna an gwyns a hevelis bos yeyn wosa tewlder toemm Moria.  Ev a grenas.  Frodo a omglywas payn gans pub kamm hag yth esa ev ow tyena.

Wor'tiwedh Legolas a dreylyas, ha wosa aga gweles pell a-dhelergh, ev a gewsis orth Aragorn.  An re erell a hedhis, hag Aragorn a boenyas dhedha, yn unn elwel orth Boromir dh'y sywya.

'Drog yw genev, Frodo!' a grias ev, leun a breder.  'Meur re hwarva hedhyw, he res pores yw dhyn fistena may hwrug vy ankevi dha vos shyndys; ha Sam ynwedh.  Y tylis dhis leverel yn y gever.  Ny wrussyn ni travyth rag dyghtya orthis, dell dhegoedh dhyn, kyn fe orkow Moria oll war agan lergh.  Dewgh war-rag lemmyn!  Nebes pella a-ragon yma tyller may hyllyn ni powes pols.  Ena y fydhav gul an pyth a allav ragos.  Boromir, mar mynnydh!  Ni a wra aga doen.'

Kyns pell i a dheuth erbynn gover arall esa ow frosa a-dhiworth an west, kyns junya y dhowr ow renki gans an Arghanswoeth skav.  Warbarth i a goedhas dres dowrlamm a ven glas y liw, ha fyski yn ewynek war-nans yn kommynn.  Yn kyghynn an kommynn y sevi sybwydh, berr ha plegys,  serth o y duyow ha gwiskys ens i gans taves-karow ha lus.  A-woeles, yth esa spas kompes ha dredho an gover a vera yn trosek a-dreus bili ow splanna.  Omma y powessons i.  Ogas dhe dri our wosa hanterdydh o, hag i re dheuth namoy es nebes mildiryow a-dhiworth an Yetow.  Seulabrys yth esa an howl ow mos y'n west.

 Ha Gymli ha'n dhew hobbyt yowynk owth enowi tan a brenn sybwydh ha losowedh sygh, ha kavoes dowr, Aragorn a dhyghtyas orth Sam ha Frodo.  Nyns o down goli Sam, mes hager o y semlans, ha fas Aragorn o sevur dell y'n hwithras ev.  Wosa pols ev a sevis y dhewlagas yn unn dhiskeudhi.

'Chons da, Sam!' a leveris ev.  'Lies huni re dhegemmeras traow gweth es hemma avel gober a ladha aga hynsa ork.  Nyns yw venimys an trogh dell yw goliow lown-ork lieskweyth.  Yaghhe yn ta y hwra wosa my dh'y dhyghtya.  Badh orto wosa Gymli dhe boetha dowr.'

Ev a igoras y yalgh ha tenna yn-mes anedhi nebes delennow gwedhrys.  'Sygh yns i, ha nebes a'ga les yw gyllys,' a leveris ev, 'mes ottomma hwath nebes delennow athelas a guntellis vy nes dhe Benngewer.  Bryw onan anedha y'n dowr, ha golgh glan an goli, hag y fydhav y gelmi.  Lemmyn, dha dro jy, Frodo!'

 'Yagh lowr ov vy,' a leveris Frodo, poes o ganso gasa nebonan dhe dava y dhillas.  'Nyns o res dhymm moy es nebes boes ha powes.'

'Na!' yn-medh Aragorn.  Res yw dhymm mires orthis ha gweles an pyth a wrug an morthol hag anwan.  Hwath, yma marth dhymm ty dhe vos yn fyw.'  Yn hwar ev a removyas jerkynn koth Frodo ha'y gryspows usys, hag ena ev a dhyenas dre varth.  Ev a hwarthas.  An gaspows a arghans a derlentris a-rag y dhewlagas haval orth golow war vor ow krygha.  Gans rach ev a's removyas ha'y sevel, ha'n gemmow ynni a derlentris haval orth ster ha'n son a glyghyow krenys o haval orth tynkyans a law ow koedha yn poll.

'Mirewgh, a gowetha!' a elwis ev.  'Ottomma kenn-hobbyt teg rag lenni ughelorik elfek hweg!  Mar pe godhvedhys bos kennow a'n par ma dhe hobbytow, helghoryon oll Norvys-Kres a varghogsa dhe'n Shayr.'

'Hag sethow oll helghoryon oll Norvys-Kres a via euver,' a leveris Gymli, yn unn lagatta orth an gaspows gans marth.  'Pows-mithril yw.  Mithril!  Nevra ny welis vy na glywes yn kever onan mar deg.  Yw homma an bows a wrug kewsel Gandalf yn hy hever?  Y'n kas na ev a's istalvesas.  Mes ro gwiw o!'  

'Lieskweyth yth ombrederyn vy a pyth a wrug ty ha Bylbo, mar gevrinek yn y stevell vyghan,' a leveris Merri.  'Bennigys re bo an hobbyt koth!  My a'y gar moy es bythkweth kyns.  Yma govenek dhymm ni dhe gavoes chons dhe leverel orto yn y gever!'

Yth esa bryw duhes dhe du a-dhyghow Frodo bys dh'y vronn.  Yn-dann an gaspows yth esa krys a ledher medhel, mes yn unn le kylghyow an gaspows re beu herdhys dredho yn y gig.  Tu a-gledh Frodo o brywys hag eskrevys ynwedh wosa bos deghesys erbynn fos.  Hag an re erell owth ordena an boes , Aragorn a wolghas an goliow gans dowr hag ynno delennow athelas ow segi.  An ethenn vosek a lenwis an kommynn, hag an re a wargrommas dres an dowr owth ethenna a omglywas diskwithys ha krevhes.  Kyns pell, Frodo a omglywas an payn ow lehe, ha'y anall a dheuth ha bos moy kosel: kynth o ev diwedhyn ha brywvannek yn-dann dava dre lies dydh.  Aragorn a gelmis nebes kloutys a wias medhel dh'y du.

'An gaspows yw marthus skav,' a leveris ev.  'Gwra omwiska gensi arta, mar kyllydh hy perthi.  Ow holonn yw pes da dre wodhvos bos kaspows a'n par na genes.  Na's gorr a-denewen, yn kosk keffrys, marnas feus dhe'th tri yn le mayth os ta salow pols; ha ny vydh hwarvos henna saw nammenowgh ha'th negys ow pesya.'


 Pan wrussons i gorfenna aga boes, an Kowethyans a bareusis rag pesya vjajya.  I a dhifeudhis an tan ha kudha y oll yn tien.  Ena, yn unn grambla diworth an kommynn i a dhehwelas dhe'n fordh arta.  Ny wrussons i mos pell kyns an howl dhe sedhes a-dryv an menydhyow war-tu ha'n west ha skeusow meur dhe greupya yn-nans tu anedha.  Mo a lennis aga ben, ha niwl a sevis y'n kewyow.  Pella dhe-ves y'n est golow an gorthugher a worwedhas yn tisliw war diryow ankler pell a blenys ha koesow.  Sam ha Frodo a omglywas heudhys ha diskwithys yn feur hag i a allas pesya orth toeth men, ha gans namoy es unn powes berr Aragorn a ledyas an Kowethyans war-rag der ogas ha tri our moy.

Tewl o.  Nos dhu re dheuth.  Yth esa meur a ster kler, mes ny via gwelys an loer ow lehe yn skon kyns diwettha y'n nos.  Yth esa Gymli ha Frodo helergh, ow kerdhes yn kosel heb kewsel, yn unn woslowes rag klywes neb son y'n fordh a-dhelerghta.  Wor'tiwedh Gymli a gewsis.

'Nyns eus son vyth marnas an gwyns,' a leveris ev.  'Nyns eus orkow nes dhyn, poken ow diwskovarn yw gwrys a brenn.   Dre jons da an Orkow a vydh kontentys dh'agan herdhya dhiworth Moria.  Ha martesen henn o oll a'ga negys, ha nyns esa les arall dhedha yn agan kever - yn kever an Bysow.  Kyn hwra Orkow lieskweyth helghya eskerens lewyow pals y'n plen, mars esons i ow tiella a-barth kapten koedhys.'

Ny wrug gorthyp Frodo.  Ev a viras orth Gwan, hag an lown o tewl.  Byttegyns ev re glywsa neppyth, po tybi yndella.  Kettell wrug dos an skeusow a-dro dhedha ha godewl o an fordh a-dhelergh, ev re glywsa son a derstiwennik.  Y hallas ev y glywes hwath.  Ev a dreylyas skav.  Yth esa dew dhyjynn munys a wolow a dryv dhedha, po ev a dybis ev dh'aga gweles, mes distowgh i a slynkyas a-denewen ha disomdhiskwedhes.

'Pyth eus?' a leveris an korr.

'Ny wonn,' a worthybis Frodo.  'Y tybis my dhe glywes dewdroes, hag y tybis my dhe weles golow - haval orth dewlagas.  My re dybis yndella lieskweyth, a-ban wrussyn ni entra yn Moria.'

Gymli a hedhis ha gwargromma dhe'n dor.  'Ny glywav travyth ma's kows-nos plansow ha meyn,' yn-medh ev.  'Deus!  Fistenyn!  An re erell yw dres gweles.'


Gwyns an nos a hwythas yeyn yn-bann an nans ha metya er aga fynn.  A-dheragdha skeus ledan loes a sevis, hag i a glywas rutson dibenn a dhel haval orth edhel hwythys gans awel glor.

'Lothlorien!' a grias Legolas.  'Lothlorien!  Ni re dheuth erbynn amal an Koes a Owr.  Dieth bos gwav!'

Y'n nos an gwydh a sevis hir a-ragdha, ow kul gwarak a-dreus an fordh ha'n gover a wrug bera tromm yn-dann aga skorr owth ystynna.  Y'n golow godewl an ster aga horf o loes, hag yth esa iswel a owrek ow koska y'ga del ow krysya.

'Lothlorien!' a leveris Aragorn.  'Pes da ov dhe glywes arta gwyns yn-mysk an gwydh!  Nebes moy es pymp lath a-dhiworth an Yet on ni hwath, mes ny yllyn ni mos pella.  Synsyn govenek may hwrello delanwes an Elfow y'n tyller ma agan gwitha salow erbynn an peryll a dheu a-dryvon.'

'Mars eus Elfow ow triga omma dhe-wir hwath y'n norvys ow tewlhe,' a leveris Gymli.

'Hirneth yw lemmyn a-ban vyajyas neb huni a'm tus dh'omma y'n tir may hwandren ni yn oesow tremenys hir,' yn-medh Legolas, 'mes ni a glyw ma nag yw dibobel hwath Lorien, awos bos nerth kevrinek omma a with drogedh a-dhiworth an tir.  Byttegyns, boghes menowgh yw gwelys y dus, ha martesen i a drig lemmyn down y'n koes ha pell a-dhiworth amal an north.'

'Dhe-wir, down y'n koes y trigons,' a leveris Aragorn, ha hanasa haval orth neb kov dhe dhifuna ynno.  'Res yw dhyn omwitha haneth.  En ni war-rag pellder berr, erna sev an gwydh yn agan kyrghynn, hag ena ni a wra treylya diworth an hyns ha kavoes tyller rag powes.'

Ev a dhallathas war-rag; mes Boromir a sevis anhardh ha ny wrug ev sywya.  'A nyns eus hyns arall?' a wovynnas ev.

'Py fordh dekka arall a via da genes?' a leveris Aragorn.

'Fordh sempel kyn tremenna hi dre ge a gledhedhyow,' a leveris Boromir.  'Herwydh fordhow koynt re beu ledys an Kowethyans ma, ha dhe jons drog bys lemmyn.  Erbynn ow bodh vy ni a dremenas yn skeusow Moria, ha'gan kollva a sywyas.  Ha lemmyn, res yw dhyn entra y'n Koes Owrek, herwydh dha vrys.  Traow a'n pow ma re glywsyn ni yn Gondor, ha leverys yw na'n gas marnas boghes a'n re a'n enter; hag yn mysk an nebes na nagonan a wrug diank anshyndys.'    

'Na lever anshyndys, mes mar leverydh anjanjys, martesen dha eryow a vydh gwir,' a leveris Aragorn.  Mes yma skians ow lehe yn Gondor, Boromir, mar kwra, y'n sita a'n re o fur kyns, tus a gows drog a-dro dhe Lothlorien lemmyn.  Krys y'n pyth a vynnydh, nyns eus fordh arall ragon - marnas dehweles dhe Yet Moria, po yskynna an menydhyow anhynsys, po neuvya dha honan a-dreus an Avon Veur.'

'Led war-rag ytho!' a leveris Boromir.  'Mes peryllus yw.'

'Peryllus dhe-wir,' yn-medh Aragorn, 'teg ha peryllus; mes res yw own dhe dhrogedh yn unnik, po an re a dhri gansa neb drogedh.  Sywyewgh war ow lergh!'


 I res eth nebes moy es mildir y'n koeswik pan dheuthons i erbynn gover arall ow pera war-nans yn skon a-dhiworth an ledrow gwydhek a yskynnas war-tu ha'n west ha'n menydhyow.  I a'n glywas ow lagya dres dowrlamm yn-mysk an skeusow a-dhyghow.  Y dhowr du ow fyski a vera a-dreus an hyns a-dheragdha, ha junya gans an Arghanswoeth gans fros a bollow ow troylya yn mysk gwreydh an gwydh.

'Ottomma Nimrodel! a leveris Legolas.  'A'n gover ma an Elfow Gwydh a wrug kanow pals nans yw hirneth, ha hwath y's kenyn y'n North, yn unn berthi kov an gammneves a-ugh y dhowrlammow, ha'n bleujyow owrek a neuvella war y ewyn.  Oll yw tewl lemmyn ha Pons Nimrodel yw terrys.  Y padhav ow dewdroes, drefenn bos leverys an dowr dhe dhasyaghhe dewdroes skwith.'  Ev eth war-rag ha diyskynna an lann dhown ha gul kamm y'n gover.

'Holyewgh war ow lergh!' a grias ev.  'Nyns yw down an dowr. Rysyn a-dreus!  Dhe'n lann arall y hyllyn ni powes, ha re dhrollo son a dhowr ow koedha kosk dhyn hag ankovva a alar.'

Onan hag onan i a dhiyskynnas ha sywya warlergh Legolas.  Dre bols Frodo a sevis nes dhe'n lann ha gasa an dowr dhe vera a-dreus y dhewdroes skwith.  Yeyn o mes glan y glywes.  Hag ev ow pesya ha'n dowr ow sevel dh'y dhewlin, ev a omglywas bos golghys diworth y lithyow nammow a vyajya ha skwithter oll.


Wosa oll an Kowethyans dhe dreusi, i a esedhas ha powes ha dybri nebes boes; ha Legolas a leveris dhedha hwedhlow a Lothlorien a witha hwath Elfow Myrkoes y'ga holonn, hwedhlow a howlsplann ha stergann war brasow ryb an Avon Veur kyns bos loes an norvys.

Wor'tiwedh taw a dheuth, hag i a glywas ilow an dowrlamm ow resek yn hweg y'n skeusow.  Nammna wrug tybi Frodo ev dhe glywes lev ow kana, kemmyskys gans son an dowr.

'A glywydh lev Nimrodel?' a wovynnas Legolas.  'Y kanav dhis kan an voren Nimrodel a berthi hanow a'n gover may triga hi rybdho nans yw hirneth.  Kan deg yw y'gan taves a'n gwydhek; mes homm yw hy fordh y'n Taves Westrek, dell yw kenys lemmyn gans nebes yn Pansaven.'  Dre lev medhel skant y hallsons i y glywes yn mysk rutson del a-ughta ev a dhallathas:


 Moren 'th esa yn hirneth kyns,

Ha dydhweyth, sterenn splann:

Gans gwremm a owr hy lostenn wynn,

Eskisyow; arghans-kann.


'Feu kelmys orth hy thal, sterenn

Hy gols 'vel golow hweg

'Vel howl orth owr an skorr-bleujenn

Yn Lorien pur deg.


 Hy gols o hir, hy lithyow, gwynn

Ha rydh o yn tien;

Hy dewdroes skav yn mysk an gwyns

'Vel del an owrwernenn.


Ogas dhe dhowrlamm Nimrodel,

Ryb dowr goyeyn ha splann,

Hy lev a goedh yn pollow kel

'Vel golow arghans kann.


 Ple hwander hi ny worr den vyth,

Yn skeus po yn howlsplann;

Rag kellys Nimrodel hirneth

Yn menydhyow, sowdhan.


An gorhel elfek yn porth loes

Yn-dann menydhyow bras

A wortas orti dydhyow pals

Ryb mor hwyflyn yn fros.


Gwyns yn nos a'n tiryow North

A dheuth, ha hwytha fell,

An skath y'n herdhyas pell a'n porth

A-dreus mordonnow pell.


Gyllys an tir y'n bora loes,

An menydhyow a sedh

Dres an mordonnow hir a fros

Gans ewyn an tewedh.


Amroth an arvor gweles 'wrug

A-dreus mordonnow fell,

Ha gul molleth orth skath a'n dug

Anvodh d'worth Nimrodel


Myghtern-elf o yn henwlaskor

Arloedh a wydh ha glynn,

Hag yn gwenton, owrek an skorr

Yn oll Lothlorien wynn.


A lyw dhe'n mor y lammas ev

'Vel seth y'n hwelsons splann

Yn dowrow down y sedhis krev

Ow nija 'vel goelann.


Yn mysk y wols an gwyns o skav

'Dro dhodho, an ewyn;

 A-bell y'n hwelsons teg ha brav

'Vel alargh rasek gwynn.


 



 Diworth an West, nowedhys vyth

Re dheuth dhe'n Arvor Nes,

Ny glywsa Elfow geryow hwath

A Amroth hardh jammes.


Lev Legolas a fyllis, ha'n gan a hedhis.  'Ny allav vy kana namoy,' a leveris ev.  'Nyns yw honna marnas rann, drefenn my dhe ankovhe meur.  Hir ha trist yw, rag hi dhe leverel fatell dheuth moredh dhe Lothlorien, Lorien a'n Bleujyow, pan dhifunas an Gorryon drogedh y'n menydhyow.'

'Mes ny wrug an Gorryon an drogedh,' yn-medh Gymli.

'Ny leveris vy yndella; hwath y teuth drogedh,' a worthybis Legolas yn trist.  A-wosa, meur a elfow a neshevin Nimrodel a asas aga annedh ha diberth, ha kellys o hi pell y'n Soth, yn bolghow Menydhyow Gwynn, ha ny dheuth hi dhe'n gorhel ma's gorta hy harer Amroth ynno. Mes hwath, yn gwenton pan hwyth an gwyns dre'n del nowydh, dasson hy lev a yll bos klywys ryb an dowrlamm yw henwys war hy lergh.  Ha pan dheu an gwyns a-dhiworth an Soth lev Amroth a dheu a-dhiworth an mor; drefenn Nimrodel dhe vera yn Arghanswoeth, yw henwys Kelebrant gans Elfow, ha Kelebrant yn Anduin Veur, hag Anduin a ver yn Baya Balfalas a-ble mor Elfow Lorien.  Mes ny dhehwelas na Nimrodel nag Amroth.

'Leverys yw hi dhe erghi chi a veu gwrys yn mysk skorr gwydhenn a devi nes dhe'n dowrlamm; drefenn bos henna gis Elfow Lorien, triga yn gwydh, ha yndella yth yw hwath martesen.  Rakhenna i a veu henwys an Galadhrim, Dus an Gwydh.  Down y'n koeswik an gwydh yw meur fest.  Ny bala y'n dor tus an koes avel Korryon, na sevel tylleryow krev a ven kyns dos an skeus.'

'Hag y'n dydhyow diwettha ma keffrys triga y'n gwydh a vo tybys bos salowwa es esedha war'n dor,' a leveris Gymli.  Ev a viras a-dreus an gover war-tu ha'n fordh a wre mos dhe Nans Duell, hag ena ev a viras war-vann y'n to a skorr du a-ughta.

'Dha eryow a dhre kusul dha, Gymli,' a leveris Aragorn.  'Ny yllyn ni drehevel chi, ha haneth ni a wra warlergh an Galadhrim ha hwilas skovva yn penn an gwydh, mar kyllyn.  Seulabrys ni re esedhas omma ryb an fordh termyn hirra es dell yw fur.'


An Kowethyans a dreylyas a-denewen diworth an hyns, ha mos yn skeus downna y'n koes, war-tu ha'n west a-hys gover an menydh, dhe-ves diworth an Arghanswoeth.  Ogas dhe dhowrlamm Nimrodel i a dhiskudhas bonni a wydh, ha nebes anedha owth ystynna dres an gover.  Yth esa kompas bras dh'aga horf meur loes, mes ny yllys dismygi aga hirder.

'Yth yskynnav,' a leveris Legolas.  'Attes ov yn-mysk gwydh, ha gwreydh ha skorr, kynth yw anaswonnys dhymmo eghenn an gwydh ma, saw aga hanow yn kanow.  Henwys Mellyrn yns i, hag an re ma's teves an bleujyow melyn yns i, mes nevra ny gramblis vy yn onan anedha.  Y hwelav lemmyn aga furv ha'ga fordh devi.'

'Pynag a vo,' a leveris Pyppyn, 'I a vydh gwydh marthus mar kyllons i profya neb powes y'n nos, saw rag ydhyn.  Ny allav vy koska war dreusprenn!'

 'Pal toll y'n dor ytho,' yn-medh Legolas, 'mar pe henna gwiwwa yn gis dha eghenn.  Mes y'th eus res a balas yn skav ha down, mar mynnydh omgudha a-dhiworth Orkow.'  Ev a lammas skav diworth an dor ha synsi skorr esa ow tevi hir a-ugh y benn.  Mes yn kettermyn hag ev ow leska ena pols, lev a gewsis tromm a-dhiworth an skeusow a-ughto.

'Daro!' a leveris an lev gans son gorhemmynnek, ha Legolas a dhroppyas dhe'n dor gans marth hag own.  Ev a omweskis erbynn korf an wydhenn.

'Sa'stag' a hwystras ev dhe'n re erell.  'Na wayewgh na gewsewgh!'

Y teuth son a hwarth medhel a-ugh aga fenn, hag ena lev kler arall a gewsis dre daves elfek.  Ny gonvedhas Frodo saw nebes a'n pyth a veu leverys, drefenn bos dihaval an taves a veu devnydhys yn mysk an Elfow Gwydh dhe du est a'n menydhyow diworth Elfow dhe'n west anedha.  Legolas a viras war-vann ha gorthybi dre'n keth taves.

'Piw yns i, ha pandra leverons i?' a wovynnas Merri.

'Elfow yns i,' a leveris Sam. 'A ny yll'ta klywes aga lev?'

'Gwir, Elfow yns i,' yn-medh Legolas; 'hag y leverons i mayth anellydh mar ughel may hallsens i dha denna y'n tewlder.'  Sam a worras y dhorn a-dreus y anow yn skon.  'Mes y leverons i ynwedh ma na'gas beus res a own. Y's teva arwodhvos ahanan pol'ta.  Y klywsons i ow lev a-dreus an Nimrodel, ha godhvos ow pos onan a'ga neshevin a'n North, rakhenna ny lettsons i agan treusyans; hag a-wosa y klywsons i ow han.  Lemmyn, y pysons i mayth yskynniv vy gans Frodo; rag y's teva neb nowedhys anodho ha'ga vyaj dell hevel.  An re erell; y's pysons may hwortons i pols ha goelya orth ben an wydhenn, bys mayth ervirrons i an gweythres yw res.'


 Diworth an skeusow skeul a veu diyskynnys: gwrys a lovan o, arghansek-loes ow tewynnya y'n tewlder, ha krev lowr o dhe berthi lies den kynth o moen y semlans.  Legolas a boenyas yn-bann yn skav, ha Frodo a'n sywyas yn lent; war aga lergh y teuth Sam yn unn assaya na anella yn ughel.  Skorr an mallorn a devi yn-mes diworth an korf ogas pedrek, hag ena kamma war-vann; mes nes dhe'n penn an korf a gevranna yn kurun a lies skorrenn, hag yn mysk an re ma y feu drehevys bynk a brenn, po flet dell veu henwys traow a'n par na y'n dydhyow na: an Elfow a'n henwi talan.  Entrys o dre doll krenn dh'y gres may hwre treusi dresto an skeul.

Pan dheuth Frodo wor'tiwedh war an flet ev a welas Legolas owth esedha gans tri Elf erell.  Gwiskys ens i gans dillas loes-skeusek, ha ny allas aga gweles marnas i dhe waya tromm.  I a sevis, hag onan anedha a dhislennis lugarn byghan a ystynnas golowynn moen arghansek.  Ev a'n drehevis, yn unn vires orth fas Frodo ha Sam.  Ena, ev a dhaslennis an golow, ha kewsel geryow dynnargh der y daves elfek.  Frodo a worthybis yn unn hokya.

'Dynnargh!' a leveris an Elf arta y'n Yeth Kemmyn, yn unn gewsel yn lent.  'Nammenowgh ny dhevnydhyn ni  saw agan taves agan honan; drefenn ni dhe driga lemmyn yn kres an koes, ha ny omgestevyn ni dre vodh gans tus erell vyth.  Agan neshevin agan honan y'n North keffrys yw diberthys a-dhiworthyn.  Hwath, yma nebes ahanan a vyaj a-les rag kuntell nowedhys ha goelyas war agan eskerens, hag y hwodhons i konvedhes taves tiryow erell.  Onan anedha yth ov.  Haldir yw ow hanow.  Ow breder, Rumil hag Orofin, a gonvedh myns munys a'th taves.

'Y klywsyn ni kyhwedhlow a'th tevedhyans, drefenn kannasow Elrond dhe dhos war Lorien yn aga fordh dhe dre der Grisfordh Dhuell.  Ny glywsen ni yn kever - hobbytow, po hanteragh, dre lies blydhen hir, ha ny wodhven ni bos nebes ow triga hwath yn Norvys Kres.  Nyns eus semlans tebel dhywgh!  Ha drefenn hwi dhe dhos gans Elf a'gan neshevin, y fynnyn ni kowethya genowgh, herwydh desir Elrond; kyn nag yw herwydh agan usadow dhe ledya estrenyon der agan bro.  Mes res yw hwi dhe driga omma dre'n nos ma.  Py lies owgh hwi?'

'Eth,' a leveris Legolas.  My, peswar hobbyt; ha dew wour, onan anedha, Aragorn, yw Koweth-elf a'n werin Westerness.'

'Hanow Aragorn mab Arathorn yw aswonnys yn Lorien,' a leveris Haldir, 'hag y'n jeves bennath an Arloedhes.  Oll yw da ytho.  Hwath y kewsys jy a seyth hepken.'

'An ethves yw korr,' yn-medh Legolas.

'Korr!' a leveris Haldir.  'Nyns yw da henna.  Ny omgestevsyn ni gans an Gorryon a-dhia an Dydhyow Du.  Ny's teves kummyas dhe dhos yn agan bro.  Ny allav vy y asa treusi.'

'Ev yw korr a'n Menydh Morynysek, unn den len a'n dus Dain, ha kowethek gans Elrond,' a leveris Frodo.  'Elrond y honan a'n dewisas avel agan keskoweth, hag ev re beu kolonnek ha lel.'

An Elfow a gewsis warbarth isel aga lev, ha govynn orth Legolas der aga thaves aga honan.  'Da lowr,' yn-medh Haldir wor'tiwedh.  'Y'n gwren, kynth yw erbynn agan es.  Mar kwra y witha Aragorn ha Legolas, ha perthi omgemmeryans anodho, y'n jeves kummyas treusi; mes res vydh ev dhe gerdhes dallgudhys dre Lothlorien.

'Ha lemmyn res yw na dhedhlyn nafella.  Res yw na wort dha dus war an dor.  Ni re woelyas orth an avonyow, a-ban welsyn ni bagas bras a Orkow ow tos war-north war-tu ha Moria, a-hys emlow an menydhyow, nans yw lies dydh.  Yma bleydhi owth oulya yn emlow an koesow.  Mar teuthewgh hwi dhe-wir a-dhiworth Moria, ny vydh pell a-dhelerghowgh an peryll.  Res vydh hwi dhe besya war-rag a-vorrow a-brys.

'An peswar hobbyt a yskynn omma genen ni - ny'gan beus own anedha!  Yma talan arall y'n nessa gwydhenn.  An re erell a wra harber y'n huni na.  Ty, Legolas, a vydh perthi omgemmeryans anedha.  Galw orthyn, mar pe neppyth kamm!  Ha bydh war a'n korr na!'


Legolas a dhiyskynnas an skeul distowgh rag kemmeres messach Haldir; ha skon a'y wosa Merri ha Pyppyn a yskynnas dhe'n flet ughel.  I o dianall ha nebes ownek dell hevelis.

'Gwrys!' a leveris Merri yn unn dhyena.  'Ni re halyas yn-bann agas pallennow keffrys hag an re yw dhyn ni.  Hirgarr re gudhas an fardellow yw gesys yn-dann vern down a dhel.'

'Ny'gas beu res a'gas begh,' a leveris Haldir.  'Yeyn yw yn penn gwydh yn gwav, kynth eus gwyns a'n Soth haneth; mes y'gan beus boes ha diwes a yllyn ni ri dhywgh a vydh herdhya dhe-ves yeynder an nos, hag y'gan beus milvlew ha mantelli spar.'

An hobbytow a dhegemmeras an nessa soper ma (hag o gwell dres eghenn) gans lowena.  Ena i a omvaylyas yn toemm, yn penngoghow an Elfow hag aga fallennow aga honan keffrys, hag assaya koska.  Mes, skwith dell ens i, Sam yn unnik a allas y wul gans es.  Nyns yw ardhow da gans hobbytow, ha ny goskons i a-wartha mar pe neb leur a-wartha dhedha.  Nyns o da gansa an flet avel chambour.  Nyns esa fosow vyth dhodho, na gledhrenn vyth; dhe unn du hepken yth esa skrin skav plethys, a ylli bos gwayys ha stegys yn savlaow dihaval herwydh tu an gwyns.

Pyppyn a besyas kewsel pols.  'Yma govenek dhymm, mar kylliv vy koska y'n chambour-solar ma, ma na rolliv vy diwarnodho,' a leveris ev.

'Wosa koedh'n kosk,' a leveris Sam, 'My a wra pesya koska, keffrys'a 'hwrylliv vy rolya diwarnodho.  Ha dhe le yw kewsys dhe skonna 'koskav, dell gonvedhydh.'

 Frodo a worwedhas difun dre nebes termyn, ha mires war-vann orth an ster ow terlentri dre'n to disliw a dhel ow krysya.  Yth esa Sam ow renki rybdho termyn hir kyns ev y honan dhe dhegea y dhewlagas.  Ev a allas gweles yn kodewl furv loes a dhew Elf owth esedha stag gans aga diwvregh a-dro dh'aga dewlin, ow keskewsel dre hwystra.  An huni arall re alsa war-nans rag goelyas war skorrenn isella.  Koselhes wor'tiwedh gans an gwyns yn mysk an skorr a-wartha, ha hanas hweg dowrlamm Nimrodel a-woeles, Frodo a goedhas yn kosk gans kan Legolas ow seni yn y vrys.

Diwedhes y'n nos ev a dhifunas.  Yn kosk o an hobbytow erell.  An Elfow o gyllys.  Yth esa an Loer Kromman ow terlentri yn kodewl ynter an del.  An gwyns re goselhasa.  Ev a glywas hwarth anhwek orth neb pellder ha son a droesow pals war an dor a-woeles.  Y teuth son a vetol ow seni.  An sonyow a iselhas yn lent, ha mos war-soth dell hevelis, pella y'n koes.

Penn a omdhiskwedhas tromm dre doll an flet.  Frodo a omesedhas gans own ha gweles bos an penn dhe unn Elf gans huk loes.  Ev a viras war-tu ha'n hobbytow.

'Pyth eus?' a wovynnas Frodo.

'Yrch!' a leveris an Elf der hwystrans ow sia, hag ev a dewlis war an flet an skeul rolys.

'Orkow!' a leveris Frodo.  'Pandr'a wrussons i?'  Mes an Elf a veu gyllys.

Nyns esa son moy vyth.  An del o taw keffrys, hag an dowrlammow ynwedh a veu koselhes dell hevelis.  Frodo a esedhas ha degrena yn y ballennow.  Pes da o ev na viens i kevys war an dor; mes ev a dybis an gwydh dhe brofya difresyans munys saw kudhans.  Orkow o mar dynn avel keun orth ol, dell veu leverys, mes y hallens i yskynna ynwedh.  Ev a dennas Gwan: ev a lughesis ha dewynnya avel flamm gwynnlas; hag ena tewlhe arta.  Yn despit dhe dewlheans y gledha ny hedhis yn brys Frodo an omglywans a beryll degynsywek, yn konter ev a dheuth ha bos kreffa.  Ev a sevis ha kramya dhe'n toll ha mires war-nans.  Ogas sertan o ev dhe glywes gwayansow skolkek orth ben an wydhenn pell a-woeles.

Nyns o Elfow; drefenn bos dison yn tien gwayansow tus an koes.  Ena ev a glywas yn ankler son haval orth frikhwythow; hag yth esa neppyth ow kravas orth rusk an wydhenn dell hevelis.  Ev a lagattas war-nans y'n tewlder yn unn hedhi y anall.

Yth esa neppyth owth yskynna yn lent, ha son y anall a dheuth haval orth si medhel ynter dens deges.  Ena Frodo a welas neppyth owth yskynna nes dhe'n korf; dew lagas gwannliwek.  I a hedhis ha lagatta war-vann yn andhewwynkek.  A-dhesempis i a dreylyas dhe-ves, ha furv skeusek a slynkyas a-dro dhe gorf an wydhenn ha disomdhiskwedhes.

A-wosa distowgh, Haldir a dheuth, owth yskynna skav dre'n skorr.  'Yth esa neppyth y'n wydhenn ma nevra na welis vy kyns,' a leveris ev.  'Nyns o ork.  Ev a fias kettell devis vy korf an wydhenn.  War o dell hevelis hag y'n jeva nebes sleyghneth yn gwydh, poken y typpen vy bos onan anodhowgh hwi hobbytow.

'Ny dennis vy seth, rag na vedhis vy gul kriow vyth: ny yllyn ni argelli batalya.  Kaskowethas krev a Orkow re dremenas. Y treussons i dres an Nimrodel - molleth war aga troesow plos y'n dowr glan! - ha pesya a-hys an fordh goth ryb an avon.  Y kavsons i neb ol dell hevelis, hag y hwith'sons i an dor dre bols nes dhe'n le may hedhsowgh hwi.  Ny yllsyn ni agan tri chalenjya orth kans, ytho yth ethen ni war-rag ha kewsel gans levow fals, orth aga hembronkya war-rag y'n koes.

'Re dheuth Orophin lemmyn yn toeth da dh'agan trigva rag gwarnya orth agan tus.  Nevra ny dhehwel Ork vyth a-dhiworth Lorien.  Y fydh lies Elf kudhys yn amal an north kyns nos arall dhe dhos.  Mes res vydh hwi dhe gerdhes war an fordh war-soth kettell vo devedhys myttin leun.


Dydhweyth a dheuth gwannliwek y'n Est.  Dell ynkressyas an golow ev a veu sidhlys der del melyn an mallorn, ha dell hevelis dhe'n hobbytow yth esa ow splanna howl a-varr myttin goyeyn hav.  Ebron las gwannliwek a ykis yn mysk an skorr ow kwaya.  Frodo a viras dres aswa dhe du soth an flet ha gweles nans kowal an Arghanswoeth ow korwedha haval orth mor a owr anerys ow leska yn hwar gans an awel glor.

An myttin o yowynk hwath pan dhallathas war-rag arta an Kowethyans, lywys lemmyn gans Haldir ha'y vroder Rumil.  'Farwel, Nimrodel hweg!' a grias Legolas.  Frodo a viras war-dhelergh ha gweles terlentrans a ewyn gwynn yn mysk an korfow-gwydh loes.  'Farwel' a leveris ev.  Dell hevelis dhodho nevra ny glywsa ev arta dowr ow resek mar deg, ow myska y donyow diniver yn ilow ow chanjya dibenn.

I a dhehwelas dhe'n hyns a besya hwath a-hys tu west an Arghanswoeth, ha dre nebes pelder i a'n sywyas war-soth.  Yth esa olow troes y'n dor a droesow ork.  Mes kyns pell Haldir a dreylyas a-denewen y'n gwydh ha hedhi orth glann an avon yn-dann aga skeus.

'Yma onan a'm tus hons a-dreus an gover,' a leveris ev, 'kyn na yllowgh y weles.'  Ev a wrug galow haval orth hwiban isel edhen, hag Elf a omdhiskwedhas yn-mes a woedhel a wydh yowynk, gwiskys yn dillas loes o ev, gans huk tewlys war y dhiwskoedh; y wols a splannas haval orth owr yn-dann howl an myttin.  Haldir a dewlis yn kuryns gwydenn a lovan loes dres an gover, hag ev a's kachyas ha kelmi hy fenn a-dro dhe wydhenn nes dhe'n lann.'

'Kelebrant yw gover krev omma seulabrys, dell welowgh,' a leveris Haldir, 'hag ev a fros ha skon ha down ha pur yeyn.  Ny gerdhyn ni ynno mar bell y'n north avel hemma, saw bos res.  Mes y'n dydhyow a hewoelder ma ny wren ni ponsow.  Homm yw an fordh may treusyn ni!  Sywyewgh war ow lergh!'  Ev a fastyas y benn an lovan a-dro dhe wydhenn arall, hag ena poenya yn skav a-hys dhedhi, a-dreus an avon ha dehweles, haval ev dhe vos war fordh.

'Y hallav evy kerdhes war an hyns ma,' a leveris Legolas; 'mes ny's teves an sleyghneth ma an re erell.  A's teves res a neuvya?'

'Na's teves!' yn-medh Haldir.  Y'gan beus diw lovan voy.  Y's fastyn ni an kynsa a-ugh an nessa, an eyl orth hirder-skoedh, ha'y ben hanter hir, ha dre synsi an re ma y tal an estrenyon galloes treusi gans rach.'

Wosa an pons ynn ma dhe vos gwrys, an Kowethyans a dreusis, nebes anedha a'n wrug yn lent ha gans rach, nebes erell a'n gwrug moy yn es.  Yn mysk an hobbytow Pyppyn a'n gwrug y'n gwella fordh drefenn bos fyrv y dhewdroes, hag ev a gerdhas a-dreus yn skav ha synsi lovan gans unn dhorn; mes ev a viras stark orth an lann a-ragdho ha ny viras ev war-nans.  Sam a dergerdhas war-rag, yn unn synsi yn stroth, hag ow mires war-nans y'n dowr gwannliwek ow korhwytha haval orth an avon dhe vos neb islonk y'n menydhyow.

Ev a hanasas rag difres wosa treusi yn salow.  'Dydhyow ha dyskansow! de'leveri ow hothwas.  Kynth esa ev o'tybi 'dro dhe lowartha, 'le a glusya 'vel edhen, po assaya kerdhes 'vel kevnisenn.  Ny wrug kast a'n par na ow ewnter Andi keffrys!'

'Pan veu kuntellys wor'tiwedh an Kowethyans oll dhe lann est an Arghanswoeth, an Elfow a dhigelmis an lovanow ha terghi diw anedha.  Rumil, neb re wortsa dhe'n tu arall, a dennas an diwettha lovan ha'y kregi dh'y skoedh, hag yn unn wevya y dhorn ev eth rag dehweles dhe Nimrodel ha goelyas.

'Lemmyn, kowetha,' yn-medh Haldir, 'yth entersowgh yn Neyth Lorien, po an Rynndir dell leverowgh, drefenn bos hemma an tir yw desedhys avel penn-guw ynter an Arghanswoeth hag Anduin Meur.  Ny esyn ni estrenyon vyth dhe aspia orth kevrinyow an Neyth.  Dhe-wir, neb lies a dus a's teves kummyas rag dos omma.

'Dell veu unnverhes, y tallgudhav omma dewlagas Gymli an Korr.  An re erell a's teves kummyas dhe gerdhes ansprellys dre bols, bys pan dhyffyn ni nessa dh'agan trigva, yn Egladil, y'n Elindir ynter an dowrow.'

 Nyns o hemma da gans Gymli.  'An unnverheans a veu gwrys heb ow bodh vy,' a leveris ev.  'Ny vydhav vy kerdhes dallgudhys, haval dhe veggyer po prisner.  Ha nyns ov vy aspier.  Nevra ny wrug ow thus omgestava gans gwas vyth an Eskar, na wrussyn ni aperya orth Elfow.  Nyns yw moy gwirhaval bos traytys genev vy ages gans Legolas, po nebonan arall a'm keskowetha.'

'Ny'm beus dout ahanas,' a leveris Haldir.  'Mes henn yw agan lagha.  Nyns ov vy mester an lagha ha ny allav vy hy gorra a-denewen.  Y hwrug vy meur der dha asa treusi Kelebrant.'

Gymli o penn-kales.  Ev a worras y dhewdroes yn fyrv, ha gorra y dhorn war welenn y voel.  'Y fydhav mos war-rag rydh,' yn-medh ev, 'poken y fydhav dehweles dhe'm pows ow honan mayth ov vy aswonnys bos len ha gwir, kyn farwen vy ow honan y'n gwylvos.'

'Ny yllydh dehweles,' a leveris Haldir yn asper.  'Wosa dos bys omma, y'm beus res a'th tri a-rag an Arloedh ha'n Arloedhes.  Y fydhons ynsi breusi y'th kever, po dha synsi po ri kummyas dhis mos yn rydh, dell vynnons i.  Ny yllydh treusi an avon arta, hag a-dhelerghos lemmyn yma goelyadoryon gevrinek na yllydh treusi dresta.  Y fies ledhys kyns aga gweles.'

Gymli a dennas y voel a-dhiworth y rogys.  Haldir ha'y howeth a dennas aga gwarek.  'Pla orth Korryon ha'ga fenn kales!' yn-medh Legolas.

'Kres!' a leveris Aragorn.  'Mars yw res dhymm ledya an Kowethyans hwath, res yw dhywgh gul herwydh ow bodh.  Kales yw rag an Korr dhe vos dyghtys yn tibarow yndella.  Oll ahanan a vydh dallgudhys, Legolas keffrys.  Honn a vydh an gwella fordh, kyn hwra dhe'n vyaj bos lent ha skwithus.'

Gymli a hwarthas distowgh.  'Keskerdh a esoryon heudh a vydh agan semlans!  A vydh Haldir agan ledya gans kordenn, haval dhe linenn a veggyoryon dhall gans unn ki?  Mes lowen y fydhav mars yw kevrynnys ow dellni gans Legolas yn unnik.'

'Elf ov vy ha kar omma,' a leveris Legolas, ow tos ha bos serrys yn tro.

'Kriyn ni lemmyn: "Pla orth penn-kales Elfow!"' a leveris Aragorn.  'An Kowethyans oll a vydh dyghtys yn kehaval.  Deus, mayl agan dewlagas, Haldir!'

'Y fydhav chalenjya astiverans rag pub koedh ha bys-troes knoukys, mar ny'gan ledydh yn ta,' a leveris Gymli hag i ow kelmi lenn a-dro dh'y dhewlagas.

'Ny' fydh chalenj vyth,' yn-medh Haldir.  'Y fydhav vy agas ledya yn ta, hag an hynsyow yw levan ha kompes.'

'Go ni der follneth an dydhyow ma!' a leveris Legolas.  'Oll omma yw eskerens an unn Eskar, hwath y'm beus res a gerdhes dall, hag an howl lowenek y'n koes yn-dann dhel a owr!'

'Follneth dell havallo,' a leveris Haldir.  'Dhe-wir nyns eus travyth mayth yw diskwedhys dredho nerth an Arloedh Du yn klerra ages an estrenyans a rann an re oll a sett er y bynn hwath.  Mes, mar voghes fydhyans ha kyfyans y kevyn ni lemmyn y'n norvys dres Lothlorien, saw martesen yn Pansaven, ma na vedhyn ni peryllya agan pow der agan fydhyans agan honan.  Y trigyn ni lemmyn war ynys yn-mysk peryllow pals, hag yma agan dorn orth kordenn an warak lieskweyttha ages an delynn.

'An dowrow a'gan defendya hirneth, mes nafella nyns yns i difresyans diogel; drefenn an Skeus dhe greupya war-north oll a-dro dhyn.  Nebes a gows a dhibarth, mes rag henna yth yw re helergh dell hevel.  Yma an menydhyow war-tu ha'n west ow tos ha bos tebel; war-tu ha'n est an tiryow yw difeyth, ha leun a groaduryon Sawron; ha kyhwedhlys yw na yllyn ni treusi yn salow namoy dre Rohan, hag yma an Eskar ow kwitha war aberyow an Avon Veur.  Mar teffen ni drehedhes morlannow, ny gavsen ni harber vyth ena.  Leverys yw bos porthow an Elfow Ughel hwath, mes desedhys yns i pell y'n north ha west, dres pow an Hanterdus.  Mes an le may fo, kyn hwodhvo an Arloedh hag Arloedhes, ny wonn evy.'

'Ty a dal dismygi dhe'n leha, wosa agan gweles,' yn-medh Merri.  'Yma Porthow-elf dhe'n west diworth ow thir, an Shayr may trig Hobbytow.'

'Tus lowen yw Hobbytow rag triga nes dhe vorlannow!' a leveris Haldir.  'Hirneth yw dhe-wir a-ban y's gwelas nebonan a'm tus, hwath ni a borth kov an mor yn kanow.  Lavar dhymm a'n porthow ma dell gerdhyn.'

'Ny allav,' a leveris Merri.  'Nevra ny's gwelis vy.  Nevra ny wrug vy gasa ow fow ow honan kyns.  Ha mar kodhvien vy gis an norvys yn-mes anodho y tybav na via dhymm kolonn lowr dh'y asa.'

'A ny wrusses rag gweles Lothorien teg keffrys? ' yn-medh Haldir.  'An norvys yw leun a beryll dhe-wir, hag ynno tylleryow tewl pals; mes hwath, yma meur yw teg, ha kynth yw kemmyskys kerensa lemmyn yn tiryow oll gans galar, hi a dyv yn kreffa martesen.

'Nebes y'gan mysk a gan mayth omdenn an Skeus ha kres a dheu arta.  Mes ny grysav may fo arta an norvys an keth dell o ev a-henys, po golow an Howl an keth dell o kyns.  Rag Elfow, dell brederav, an gwella studh a vydh powes may treussons i anlettys dhe'n mor ha gasa an Norvys Kres bys vykken.  Go vy a-barth Lorien a garav!  Y fia bywnans truan yn tir ma na dyv mallorn vyth.  Mes, mars eus gwydh-mallorn dres an Mor Meur, nagonan re'n derivas.'

Hag i ow kewsel yndella, an Kowethyans a gerdhas lent yn rew a-hys hynsow an koes, ledys gans Haldir, hag an Elf arall a gerdhas a-dhelergh.  I a omglywas an dor yn-dann aga dewdroes dhe vos levan ha medhel, ha wosa nebes termyn i a gerdhas nebes fydhyansekka, heb own a bo koedh po pystik.  Hag ev esowys a weles, Frodo a attendyas moy orth y glywansow erell a veu gluwhes.  Ev a allas blasa an gwydh ha'n gwels trettys.  Ev a allas klywes tonyow dihaval yn rutsonans an del a-ugh y benn, an avon owth hanasa a-dhyghow, ha levow kler ydhyn y'n ebronn.  Ev a omglywas an howl orth y fas ha diwdhorn hag i ow treusi dre lannergh.

Kettoeth hag ev dhe sevel war lann arall an Arghanswoeth omglywans koynt re dhothya warnodho, hag ev re dhownhasa hag ev ow kerdhes war-rag yn an Neyth: dell hevelis dhodho, ev re gerdhsa dres pons a dermyn yn kornell an Hendhydhyow, hag yth esa ev ow kerdhes lemmyn yn norvys nag o yn fyw namoy.  Yn Pansaven yth esa kov a draow hen; yn Lorien yth esa an traow hen ow pywa hwath y'n norvys difun.  Drogedh re beu gwelys ha klywys ena, ahwer re beu perthys; yth esa own hag angyfyans dhe'n Elfow a'n norvys yn-mes: yth esa bleydhi owth oulya orth emlow an koes: mes yn tir Lothlorien ny veu gorrys skeus vyth.


Dre'n jydh oll na an Kowethyans a gerdhas war-rag, bys pan omglywsons i an gorthugher goyeyn ha klywes  gwyns a-varr an nos ow hwystra yn-mysk del.  Ena i a bowesas ha koska war an dor heb own; drefenn na rosa aga gidoryon kummyas dhedha rag dislenni aga dewlagas, ha ny allsons i yskynna.  Y'n myttin i a besyas, ow kerdhes heb fisten.  Dhe hanterdydh i a hedhis ha Frodo a allas omglywes i dhe dhos yn golow an howl ow sedhi.  A-dhesempis ev a glywas lies lev a-dro dhodho.

Kaskowethyans a Elfow re dheuth yn taw: yth esens i ow kerdhes yn unn fistena war-tu hag an emlow north rag gwitha orth omsettyans a-diworth Moria; hag i a dhros nowodhow, Haldir a dherivas nebes anedha.  An Orkow ow preydhya re beu kontrewaytys hag ogas oll anedha re beu distruys; an remenant anedha re fias war-west war-tu ha'n menydhyow, hag yth esens i ow pos pursywys.  Kroadur koynt re beu gwelys ynwedh, ow poenya gans keyn plegys ha diwdhorn nes dhe'n dor, haval orth best mes heb furv a vest.  Ev re dhianksa, ha ny wrussons i y denna drefenn na wodhviens i mars o po da po drog, hag ev re dhisomdhiskwedhas a-hys an Arghanswoeth war-tu ha'n soth.

'Ynwedh,' a leveris Haldir, 'y trosons i messaj dhymmo a dhiworth Arloedh hag Arloedhes an Galadrim.  Y kerdhowgh hwi oll yn rydh, an korr Gymli keffrys.  Dell hevel, y hwoer an Arloedhes piw ha pyth yw pub esel agas Kowethyans.  Messajys nowydh re dheuth a-diworth pansaven martesen.'

Ev a removyas an lenn a-dhiworth dewlagas Gymli.  'Dha evyans y pysav!' yn-medh ev, yn unn omblegya isel.  'Mir orthyn lemmyn gans dewlagas gowethek!  Mir ha bydh lowen, drefenn ty dhe vos an kynsa korr dhe weles gwydh  Neyth Lorien a-dhia oes Durin!'

Pan veu digudhys y dhewlagas, Frodo a viras a-dro ha dyena gans marth.  Yth esens i ow sevel yn spas ledan.  A-gledh yth esa ow sevel knegh meur, kudhys gans glesin mar las avel Gwentonweyth y'n Hendhydhyow.  Warnodho, haval orth kurun dhewblek, a devi dew gylgh a wydh: dhe wydh an klygh yn-mes yth esa rusk wynn avel ergh, hag i o didhel mes teg aga noethedh krommedhek; an kylgh a-ji o gwydh mallorn meur aga hirder, omwiskys hwath gans owr gwannliwek.  Yth esa unn wydhenn gowrek hir a sevi dhe gres an klyghyow, hag ughel yn-mysk hy skorr yth esa flet gwynn.  Dhe ven an gwydh, hag oll a-dro dhe'n vronn las an gwels o brygh gans bleujennow byghan owrek avel sterenn aga furv.  Yn aga mysk, ow penn-droppya dhe benn garr ynn, yth esa bleujennow erell, gwynn ha glas a'n gwannliwekka : i a isterlentris haval orth niwl yn-mysk liw fethus an gwels.  A-ugh oll an ebron o glas, ha howlsplann an dohajydh a issplannas war an vre ha tewlel skeusow hir glas yn-dann an gwydh.

'Awotta!  Devedhys owgh hwi yn Kerin Amroth,' a leveris Haldir.  'Hemm yw kres an henwlaskor dell o yn hirneth, hag ottomma knegh Amroth, mayth o gwrys y ji ughel yn dydhyow lowenna.  Omma prest a vleujyow bleujennow an gwav y'n gwels andhiliwek: elanor melyn, ha nifredil gwannliwek.  Omma y hedhyn ni hwers, ha dos dhe sita an Galadrim y'n mo.'


An re erell a worwedhas war an gwels ethennek, mes Frodo a sevis pols, kellys yn marth.  Dell hevelis dhodho ev re dremensa dre fenester ughel ha dhedhi gwel norvys disomdhiskwedhys.  Yth esa golow warnodho ma nag esa hanow ragdho dh'y yeth.  Oll a welas ev a's tevo furv deg, mes an furvow o kler ha tynn, haval aga bos dismygys ha delinys poran y'n pols a igoras ev y dhewlagas, ha hen ens i haval i dhe vos a-dreus termyn oll.  Ny welas ev liw vyth saw an liwyow a aswonnis ev, owrek ha gwynn ha glas, mes i o fresk ha movyek, haval ev dh'aga gweles y'n kynsa tro y'n pols na ha gul ragdha hanow nowydh ha marthusek.  Yn gwav omma ny allsa kyni kolonn vyth warlergh po hav po gwenton.  Nyns esa po namm po kleves po difurvyans a allas bos gwelys dhe dravyth a devi war an dor.  War dir Lorien nyns esa mostenn vyth.

Ev a dreylyas ha gweles bos Sam ow sevel rybdho lemmyn, ow mires a-dro dhodho gans semlans a sowdhan dh'y fas, hag ow rutya orth y dhewlagas haval ev dhe vos ansur bos difun.  ''Ma howlsplann ha dydhweyth yw, sur,' a leveris ev.  'My 'wrug tybi Elfow dhe gara loer ha ster: mes hemm yw moy Elfek es neppyth 'wrug vy klywes hwedhlys byth.  'Th omglywav bos 'ji dhe gan, mar gonvedhydh.'

Haldir a viras orta, ha dell hevelis ev a gonvedhas dhe wir styr ha tybyans ha ger.  Ev a vinhwarthas.  'Yth omglywowgh nerth Arloedhes an Galadrim,' a leveris ev.  'A viewgh pes da dhe yskynna Kerin Amroth genev?'

I a'n sywyas hag ev ow kamma yn skav yn-bann an ledrow a wels.  Kyn hwrug ev ha kerdhes hag anella, hag a-dro dhodho del byw ha bleujennow a veu gwayys gans an keth gwyns goyeyn a hwystras a-dreus y fas, Frodo a omglywas bos ev yn pow heb termyn na wrug diliwya po chanjya po koedha yn ankovva.  Pan o ev gyllys ha tremenys arta y'n norvys yn-mes, hwath Frodo gwandryas a-dhiworth an Shayr a gerdhsa ena, war an gwels yn-mysk an elanor ha nifredil yn Lothlorien teg.

I a entras a-ji y'n kylgh a wydh gwynn.  Hag i ow kul yndella Gwyns an Soth a hwythas a-dro dhe Kerin Amroth ha hanasa yn-mysk an skorr.  Frodo a sevis stag yn unn glywes moryow meur war drethow re beu golghys dhe-ves nans o hirneth, ha kriow ydhyn mor re dhisomdhiskwedhsa aga eghenn diworth an norvys.

Haldir res eth war-rag hag yth esa ev lemmyn owth yskynna dhe'n flet ughel.  Pan wrug Frodo ombareusi dh'y sywya, ev a worras y dhorn orth an wydhenn esa ryb an skeul: nevra kyns ny wrussa ev godhvos mar dromm ha mar dynn gwiasedh rusk wydhenn ha'n bywnans a-ji dhedhi.  Ev a omglywas delit dre brenn ha'y dava, avel na goeswiger na ser prenn; yth o delit a'n wydhenn ow pywa hy honan.

Hag ev owth yskynna wor'tiwedh war an bynk ughel, Haldir a synsis orth y dhorn ha'y dreylya war-tu ha'n Soth.  'Mir y'n tu ma kynsa!' a leveris ev.

Frodo a viras ha gweles, orth nebes pellder hwath, bre gans gwydh ughel pals, po sita gans touryow glas: ny allas ev konvedhes pyneyl a'n dhew.  Yn-mes diworti, dell hevelis dhodho, a dheuth an nerth ha'n golow a synsis an tir oll.  Y teuth hireth dhodho yn tromm dhe nija avel edhen ha powes y'n sita las.  Ena ev a viras war-tu ha'n est ha gweles tir oll Lorien ow pesya bys dhe derlentrans gwannliwek Anduin, an Avon Veur.  Ev a sevis y dhewlagas dres an avon hag an golow oll a veu difeudhys, hag yth esa ev arta y'n norvys a aswonnis ev.  Dres an avon semlans an norvys o gwastas ha gwag, ankler ha heb furv, ha pell dhe-ves ev a sevis arta haval dhe fos, tewl ha diliw.  Nyns esa nerth vyth dhe'n howlsplann a worwedhas war Lorien dhe enowi skeus an ughelder pell na.

'Ottena skons Myrkoes Soth,' a leveris Haldir.  'Koes a sybwydh tewl yw, may striv an gwydh onan erbynn y gila hag aga skorr a beder ha gwedhra.  Dh'y gres, war ardh meynek, a sev Dol Guldur, an tyller mayth esa trigva an Eskar kudhys dre dermyn hir.  Y prederyn ni lemmyn y vos annedhys arta, ha gans nerth seythplek.  Y sev kommolenn dhu  a-ughto yn fenowgh a-gynsow.  Y'n tyller ughel ma y hyllir gweles an dhew nerth yw gorth, onan erbynn y gila; ha prest y strivons i lemmyn dre dybi, mes kyn konvedh an golow kolonn wir an tewlder, ny veu diskudhys y gevrin y honan.  Na hwath.'  Ev a dreylyas ha diyskynna yn skon, hag i a'n sywyas.

Dhe ben an vre Frodo a vetyas gans Aragorn, ow sevel mar stag ha tawesek avel gwydhenn; mes yn y dhorn yth esa bleujenn vyghan owrek a elanor, hag yth esa golow yn y dhewlagas.  Maylys o ev yn neb kov teg: ha dell wrug Frodo mires orto ev a gonvedhas ev dhe weles traow yn studh dell viens i nans o hirneth y'n keth tyller ma.  Drefenn blydhynyow fell dhe vos removys a-dhiworth fas Aragorn, hag ev a hevelis bos gwiskys gans dillas gwynn, arloedh yowynk, hir ha teg; hag ev a gewsis geryow dre'n taves Elfek dhe nebonan na allas Frodo hy gweles.  Arwen vanimelda, namarie! a leveris ev, hag ena ev a anellas yn town, hag yn unn dhehweles a-dhiworth y vrys ev a viras orth Frodo ha minhwerthin.

'Ottomma kolonn Elfaghedh war an norvys,' a leveris ev, 'hag omma a drig ow holonn bys vykken, marnas bos golow dres an fordhow tewl yw res dhyn kerdhes warnedhi hwath, ty ha my.  Deus genev!'  Yn unn synsi dorn Frodo, ev a asas diworth bre Kerin Amroth ha nevra ny dheuth ev ena arta avel gour byw.                                                                


19. Gweder-mires Galadriel


Yth esa an howl ow sedhi a-dryv an menydhyow, ha'n skeusow ow tewlhe y'n koes, pan wrussons i pesya arta.  Aga hynsow eth lemmyn yn goedhyli mayth esa duhes seulabrys an mo.  Nos a dheuth yn-dann an gwydh hag i ow kerdhes, ha'n Elfow a dhislennis aga lugern arghansek.

A-dhesempis i a dheuth yn lannergh arta yn-dann ebron wannliwek an gorthugher dyjynnys gans nebes sterennow a-varr.  Yth esa spas ledan heb gwydh a-ragdha, ow kul kylgh meur a blegyas dhe-ves anedha dhe bub tu.  Dresto yth esa kleys down gyllys yn skeus disliw, mes an gwels orth y lann o glas hwath, owth issplanna martesen rag kov a'n howl a veu gyllys.  Orth tu arall an kleys y sevis bys dhe ughelder meur fos las ow kyrghynna bre las leun a wydh mallorn o hirra es gwydhenn arall re welsens i kyns y'n tir oll.  Ny allas bos dismygis aga ughelder, mes i a sevis y'n mo haval orth touryow byw.  Yn-mysk aga skorr liesek aga nivel hag yn-mysk aga del ow kwaya dibenn yth esa golowys diniver owth issplanna, glas hag owrek hag arghansek.  Haldir a dreylyas war-tu hag an Kowethyans.

'Dynnargh yn Karas Galadon!' a leveris ev.  'Ottomma sita an Galadrim may trig Arloedh Keleborn ha Galadriel Arloedhes Lorien.  Mes ny yllyn ni entra omma, rag nag eus yetow war-tu ha'n north.  Y'gan beus res a vones a-dro dhe du an soth, ha nyns yw berr an hyns, rag bos meur an sita.'


Yth esa fordh gonsys gans meyn gwynn o kehynsek gans glann a-ves an kleys.  A-hys dhedhi y kerdhsons i war-tu ha'n west, hag an sita owth yskynna prest a-gledh haval orth kommolenn las; hag an nos ow tewlhe moy a wolowys a veu enowis, bys pan veu gorrys tan a ster y'n vre oll dell hevelis.  I a dheuth wor'tiwedh erbynn pons gwynn, hag a-dreus dhodho yetow meur an sita: drehevys ens war-tu ha'n soth-west, gorrys ynter pennow an fos ow kyrghynna a worgudha omma, hag i o hir ha krev gans meur a lugern kregys orta.

Haldir a frapyas ha kewsel, ha'n yetow a igoras yn tison; mes gwithysi ny welas Frodo vyth.  An dremenysi a dremenas a-ji hag an yetow a dhegeas a-dhelerghta.  Yth esens i yn bownder dhown ynter pennow an fos, hag yn unn dremena dresti yn skon i a entras y'n Sita a'n Gwydh.  Tus vyth ny wrussons i gweles, na glywes troesow vyth war an hynsow; mes yth esa levow pals, a-dro dhedha, hag y'n ayr a-ugh.  Pell dhe-ves war an vre y hallsons i klywes son a gana ow koedha a-dhiworth an ughelder haval orth glaw medhel war dhel.

I eth a-hys hynsow pals hag yskynna grisfordhow pals, bys pan dheuthons i y'n tylleryow ughel ha gweles a-dheragdha, yn mysk glesin ledan, fenten owth isterlentri.  Enowys o gans lugern arghansek ow leska orth skorr gwydh, hag an dowr anedhi a goedha yn bason a arghans may fenna a-dhiworto goverik gwynn.  Orth tu soth an glesin y sevi an kowrekka gwydhenn; hy horf meur levan a isterlentri avel owrlin loes, ha war-vann a wre yskynna bys mayth igeri hy hynsa skorrennow, pell a-ugh, aga lithyow bras yn-dann kommolennow skeusek a dhel.  Rybdhi y sevi skeul ledan gwynn, hag orth hy goeles yth esa owth esedha tri Elf.  I a lammas yn-bann pan dheuth nes an dremenysi, ha Frodo a welas i dhe vos hir ha gwiskys ens i gans kaspows loes, hag a-dhiworth aga diwskoedh y kregi mantell wynn hir.

'Y trig omma Keleborn ha Galadriel,' a leveris Haldir.  'Y's teves hwans mayth yskynnowgh ha kewsel gansa.'

Unn withyas-Elf a hwythas ena ton kler dre gorn byghan, hag y teuth gorthyp teyrgweyth pell a-ugh.  'Yth hembrokyav,' yn-medh Haldir.  'Y teu Frodo war ow lergh ha ganso Legolas.  Y hyll sywya an re erell herwydh aga bodh.  Ynskynnans hir yw rag an re na aswonn grisfordhow a'n par ma, mes y hyllowgh hwi powes y'n fordh.'


Hag ev owth yskynna yn lent Frodo a dremenas fletow pals: nebes dhe unn du nebes dhe du arall, ha nebes gwrys a-dro dhe gorf an wydhenn may dremenas dredha an skeul.  Orth ughelder meur a-ugh an dor ev a dheuth war talan ledan, haval orth flour gorhel meur.  Warnodho a veu drehevys chi mar vras may fia hel a Wer war an dor.  Ev a entras a-ji warlergh Haldir, ha dos yn stevell hirgylghyek hy furv, may tevi dhredhi korf an mallorn meur, ow moenhe lemmyn war-tu ha'y benn, mes yth o peulven a gompas pur vras hwath.

An stevell o lenwys gans golow teg; hy fosow o glas hag arghansek ha'y to o owrek.  Lies Elf a veu esedhys ena. War dhiw gador a-rag korf an wydhenn, yn dann nenlenn hag o skorr byw, yth esa owth esedha, an onan ryb y gila Galadriel ha Keleborn.  I a sevis rag dynnerghi orth aga gwestoryon, warlergh gis Elfow, an re o myghteryow ughel keffrys.  Pur hir ens i, ha'n Arloedhes kemmys ha'n Arloedh; hag i o sevur ha teg.  Gwiskys yn dillas gwynn yn tien ens i; ha liw gols an Arloedhes o owrek fethus, ha liw gols an Arloedh Keleborn o arghansek, hir ha splann; mes nyns esa semlans a oes dhedha, saw martesen y'n downder aga dewlagas; rag i dhe vos tynn avel lonsyow y'n stergann, mes down, puthow a gov hir.

Haldir a ledyas Frodo a-dheragdha, an Arloedh a dhynnerghis orto der y davas y honan.  Ny leveris Arloedhes Galadriel ger vyth mes hi a viras pell orth y fas.

'Esedh lemmyn ryb ow hador, Frodo a'n Shayr!' a leveris Keleborn.  'Pan vo devedhys oll y kowsyn ni warbarth.'

Ev a dhynnerghis yn kortes orth pub esel an Kowethyans yn unn dhevnydhya aga hanow hag i owth entra.

'Dynnargh, Aragorn mab Arathorn!' yn-medh ev.  'Eth warn ugens blydhen yth yw a'n norvys yn-mes a-ban dheuthys y'n tir ma; ha poes yw an blydhynyow na warnas.  Mes an diwedh yw nes, a-barth po da po drog.  Y'n le ma, gorr a-denewen dha vegh pols!'

'Dynnargh, mab Thranduil!  Nammenowgh ny wra ow neshevin an vyaj dh'omma a-dhiworth an North.'

'Dynnargh, Gymli mab Gloin!  Hirneth dhe-wir yth yw a-ban welsyn ni neb huni a'n dus Durin yn Karas Galadon.  Mes hedhyw y terryn ni agan lagha goth. Re bo ragarwoedh mayth yw nes dydhyow gwell kynth yw tewl an norvys lemmyn, ha may fo nowydhhes kowethyans ynter agan pobel.'  Gymli a omblegyas isel.


Pan veu esedhys an westoron oll a-dherag y gador an Arloedh a viras orta arta.  'Omma yma eth,' a leveris ev.  'Naw a dhallathsa: yndella a leveris an messajys.  Martesen y feu gwrys neb chanj war'n dowlenn na glywsyn ni yn y gever.  Pell dhe-ves yw Elrond, ha tewlder a dheu yntredhon, hag y hirhi an skeusow dre'n vlydhen ma oll.'

'Nyns esa chanj vyth war an dowlenn,' a leveris Arloedhes Galadriel, ow kewsel y'n kynsa tro.  Hy lev o kler hag ilowek, mes fabordenna ages usadow dhe venynes.  'Gandalf Loes a dhallathas gans an Kowethyans, mes ny dremenas ev emlow an pow ma.  Leverewgh dhyn an le may ma ev; y'm beus hwans meur a geskewsel ganso.  Mes ny allav vy y weles a-bell, saw pan dheffo ev a-ji dhe emlow Lothlorien: yma niwl loes yn y gyrghynn, ha fordhow y dhewdroes ha'y vrys yw kudhys a-dhiworthiv.

'Ellas!' yn-medh Aragorn.  'Gandalf Loes a goedhas yn skeus.  Yma ev yn Moria hwath ha ny wrug ev diank.'

Kettoeth ha'n ger na oll an Elfow y'n hel a grias gans anken ha marth.  'Nowedhys drog yw an re ma,' a leveris Keleborn, 'an drokka nowedhys re beu kewsys omma yn blydhynyow hir leun a weythresow ankensi.'  Ev a dreylas war-tu ha Haldir.  'Prag na veu leverys travyth an dra ma dhymm kyns?' a wovynnas ev der an yeth Elfek.

'Ny gewssyn ni dhe Haldir a'gan gweythresow po agan negys,' a leveris Legolas.  'Wostalleth skwith en ni ha peryll o re nes war agan lergh ha wosa ogas ankevys dhyn o agan galar dre bols, ha ni ow kerdhes yn lowender war hynsow teg Lorien.'

'Mes agan galar yw meur ha ny yll bos ewnhes agan koll,' a leveris Frodo.  'Gandalf o agan gidyer, hag ev a'gan ledyas dre Voria, ha pan o dres govenek agan diank dell hevelis ev a'gan sawyas, hag ev a goedhas.'

'Leverewgh dhyn lemmyn an hwedhel leun!' a leveris Keleborn.

Aragorn a dherivas oll re hwarvia yn bolgh Karadras, hag y'n dydhyow re sywsa; hag ev a gewsis yn kever Balin ha'y lyver, ha'n gas yn Stevell Mazarbul, ha'n tan, ha'n pons kul ha devedhyans an Browagh.  Drogedh an Hen Norvys o dell hevelis, y bar ny welis vy kyns,' a leveris Aragorn.  'Yth o ha skeus ha flamm, krev hag euthyk.'

'Balrog a Vorgoth o,' a leveris Legolas; 'an marwella diswrians-elf oll, saw an Onan a esedh y'n Tour Tewl.'

'Dhe-wir my a welas war an pons an dra a skolk y'gan hunrosow a'n tewlla, my a welas Diswrians Durin,' a leveris Gymli, isel y lev, hag yth esa agha yn y dhewlagas.

'Ellas!' a leveris Keleborn.  'Y prederyn ni yn hirneth may koska yn-dann Karadras browagh.  Mes mar kodhvien vy may tifunsa arta an Gorryon an drogedh ma yn Moria, y'th tifennsen vy a dreusi emlow an north, ty ha re oll esa genes.  Ha, mars o galladow, y leverir may koedhas Gandalf wor'tiwedh a furneth yn follneth, yn unn vones yn euver yn roes Moria.'

'Diswar dhe-wir a via ev a leveris an dra ma,' yn-medh Galadriel yn sevur.  Nyns o euver gwreythres vyth Gandalf yn y vywnans.  Ny wodhya an re a'n sywya y vrys ha ny yllons i derivas y entent oll.  Mes, pynag a vo gans an gidyer, divlam yw an holoryon.  Na gyv edrek a'th tynnargh dhe'n Korr.  Mar pe divres agan tus pell hag yn hirneth a-dhiworth Lothlorien, piw eus a'n Galadrim, Keleborn Fur keffrys, a dremensa nes heb hwans a vires orth aga hendre, kyn fe trigva dragones?

'Tewl yw dowr Kheled-zaram, ha yeyn yw fentenyow Kibil-nala, ha teg o an helyow peulvenys Khazad-dum yn Hendhydhyow kyns koedha myghternyow meur yn-dann veyn.'  Hi a viras orth Gymli, esa owth esedha yn trist yn unn dalgamma, ha hi a vinhwarthas.  Ha'n Korr, ow klywes an henwyn kewsys der y henyeth y honan, a viras war-vann ow metya gans hy dewlagas hi; ha dell hevelis dhodho ev re virsa tromm yn kolonn eskar ha gweles ena kerensa ha tregeredh.  Marth a dheuth dh'y fas, hag ena ev a vinhwarthas avel gorthyp.

Ev a sevis yn kledhek hag omblegya yn gis Korr, yn unn leverel:  'Tekka hwath yw tir byw Lorien, hag Arloedhes Galadriel yw ughella ages an jowelys oll a worwedh yn-dann an dor!'


Taw a dheuth.  Wor'tiwedh Keleborn a gewsis arta.  'Ny gonvedhis vy bos mar dhrog agas plit,' yn-medh ev.  'Ankov, Gymli, ow geryow anhwek: y kewsis vy dre ahwer ow holonn.  Y hwrav vy pynag a ylliv rag gweres orthewgh, pubonan herwydh y hwans hag edhomm, mes yn arbennik an huni a'n dus vyghan a berth an begh.'

'Dha negys yw konvedhys genen,' a leveris Galadriel, yn unn vires orth Frodo.  'Mes ny vydhyn ni kewsel omma anodho yn ryttha.  Euver ny vydh, martesen, dha dhos y'n tir ma yn unn hwilas gweres, herwydh entent apert Gandalf.  Degemmerys yw Arloedh an Galadrim avel an furra yn-mysk Elfow oll Norvys Kres, ha riyas a rohow dres nerth myghternyow.  Y triga ev y'n West a-dhia dhydhyow an dallethvos, hag y trigen vy ganso dre vlydhynyow dres nivera; kyns fethans po Nargothrond po Gondolin y treusis vy dres an menydhyow, ha warbarth dre oesow an norvys y fatalyen ni an fethans hir.

'My yth o a elwis an kynsa Konsel Gwynn.  Mar ny fallsa ow thowlennow, y fia governys gans Gandalf Loes, hag yndella martesen traow a hwarvia ken.  Mes lemmyn keffrys yma govenek.  Ny rov dhis kusul, yn unn leverel gwra po hemma po henna.  Rag na allav vy gweres der po gwreythresow po darbarow, na dhewis ynter an fordh ma ha'y ben; mes hepken dre wodhvos an pyth o ha'n pyth yw, hag yn rann ynwedh an pyth a vydh.  Mes yndella y leverav dhis: dha negys a sev war vin lown.  Gwander saw boghes hag ev a vydh fyllel, ow tri diswrians dhe bubonan.  Hwath, govenek a sev hedra vo lel an Kowethyans oll.'

Yn unn leverel yndella hi a's synsis gans hy dewlagas, hag yn taw hi a viras orth pubonan anedha onan hag onan.  Ny allas nagonan anedha perthi hy golok dre dermyn hir saw Legolas hag Aragorn.  Sam a rudhas yn skon ha penndroppya.

Wor'tiwedh Arloedhes Galadriel a's livras diworth hy dewlagas, ha hi a vinhwarthas.  'Na esewgh bos grevys agas kolonn,' a leveris hi.  'Haneth y koskowgh yn kres.'  Ena, i a hanasas hag omglywes skwith a-dhesempis, haval i dhe vos arholys yn hir hag yn tynn, kyn na veu leverys ger vyth.

'Kewgh lemmyn!' a leveris Keleborn.  'Skwithys owgh hwi der ahwer ha lavur meur.  Mar ny ve bern meur dhyn a'gas Negys keffrys, y fia harber ragowgh y'n Sita ma, erna vowgh dasyaghhes ha diskwithys.  Lemmyn y powesowgh, ha ny gowsyn ni a'gas fordh war-rag dre bols.'


Y'n nos na an Kowethyans a goskas war an dor, hag o plegadow yn feur dhe'n hobytow.  An Elfow a sevis ragdha pabell yn-mysk an gwydh nes dhe'n fenten, hag ynni i a worras gorwedhvaow medhel; ena, yn unn leverel geryow a gres dre levow elfek teg, i a's asas.  Dre nebes termyn an dremenysi a geskewsis a'n nos kyns yn pennow an gwydh, hag a-dro dhe vyaj an jydh, hag an Arloedh hag Arloedhes; drefenn nag esa hwath kolonn lowr dhedha rag mires pella war-dhelergh.

'Prag y hwruss'ta rudhhe, Sam?' a leveris Pyppyn.  'Ty a vrywis skon.  Den a dybsa bos brys kablus dhis.  Yma govenek dhymm ma na vo travyth gweth es bras treus dhe ladra pallenn dhiworthiv.'

'Nevra ny wrug vy tybi dra 'n par,' a worthybis Sam, nag esa cher dhodho rag gesya.  'Mar mynn'ta godhvos, my 'omglywas bos noeth dien, ha nyns o da genev.  'Th esa hi o'mires 'ji ynnov dell'evelis ha govynn orthiv prandr'wrussen vy mar kwrella hi ri dhymm chons a nija dhe'n Shayr dhe doll teg o'honan gans - gans lowarth byghan o'honan.'

'Koynt yw,' a leveris Merri.  'Ogas an keth a omglywis vy ow honan; saw, saw wel, y tybav na leverav moy.' a worfennas ev yn ydhil.

Oll anedha, dell hevelis, re borthas an keth tra: pub a omglywas bos profys dhodho dewis ynter skeus leun a own esa ow sevel a-rag, ha neppyth a vynnas gans ewl veur: kler a-rag y vrys y sevis an dra, ha rag y synsi res o treylya a-denewen hepken ha gasa an Negys ha'n vresel erbynn Sawron dhe dus erell.

'Ha dell hevel dhymmo ynwedh,' a leveris Gymli, 'ow dewis a vydh gwithys kevrinek ha godhvedhys genev vy ow honan.'

'Dhymmo y hevelis bos koynt dres eghenn,' yn-medh Boromir.  'Martesen nyns o moy es prevyans, ha hi a vynnas godhvos agan tybyansow rag achesonyow da hy honan; mes nammna lavarsen vy hi dh'agan godhynya, ha profya an pyth a dholas bos nerth dhedhi y ri.  Nyns yw res dhe leverel may neghis vy goslowes.  Gwer Minas Tirith yw len ha gwir agas ambos.'  Mes an pyth a dybis ev bos profys dhodho gans an Arloedhes ny leveris Boromir.

Frodo ny vynnas ev kewsel kyn y'n herdhyas Boromir gans govynnow.  'Hi a'th synsas pell yn unn lagatta, Bysowdeger,' a leveris ev.

'Gwir,' yn-medh Frodo; 'mes an pyth pynag a dheuth y'm brys, y fydhav vy y witha ena.'

'Wel, bydh war!' a leveris Boromir.  'Ny omglywav sur a-dro dhe'n Aloedhes Elfek ma ha'y ententys.'

'Na gews drog vyth a'n Arloedhes Galadriel!' a leveris Aragorn yn asper.  'Ny wodhydh an pyth a leverydh.  Nyns eus ynni hag y'n tir oll ma drog vyth, marnas gour y honan dh'y dhri dh'omma.  Ena war ev!  Haneth y hwrav vy koska heb own y'n kynsa tro a-ban esis vy Pansaven.  Ha re goskiv yn town, hag ankovhe dre bols ow galar!  Skwith ov vy yn kig ha kolonn.'  Ev a omystynnas war y worwedhva ha koedha distowgh yn kosk hir.

An re erell a wrug an keth, ha ny ankresyas aga hun na son na hunros.  Pan dhifunsons i, y hwelsons bos golow splann an jydh war an glesin a-rag an babell, hag yth esa an fenten ow lamma ha koedha yn unn dhewynnya y'n howlsplann.

 I a drigas nebes dydhyow yn Lothlorien, herwydh aga brys ha'ga hov.  Der an termyn oll a wrussons i triga ena an howl a splannas kler, saw prysyow may koedhas glaw medhel, ow tremena dhe-ves ha gasa puptra fresk ha glan.  An ayr o goyeyn ha kosel avel gwenton a-varr, mes i a omglywas a-dro dhedha kosoleth down ha prederus a wav.  Dell hevelis dhedha i a wrug boghes saw dybri hag eva ha powes, ha kerdhes yn-mysk an gwydh; ha lowr o.

Ny welsens i an Arloedh ha'n Arloedhes arta, hag y hwrussons i keskows boghes gans an dus Elfek rag neb lies anedha dhe wodhvos konvedhes an taves Westrek po y dhevnydhya.  Haldir re lavarsa orta farawell ha dehweles dhe emlow an North mayth esa hewoelder meur lemmyn a-ban dhothya nowedhys Moria gans an Kowethyans.  Legolas o gyllys lieskweyth yn-mysk an Galadrim, ha wosa an kynsa nos ny goskas ev gans an keskowetha erell, kyn tehweli ev rag dybri ha keskewsel gansa.  Lieskweyth Gymli o ganso pan e ev a-les y'n tir, ha'n re erell a wre aneth a'n chanj ma.

Dell esedha po kerdhes warbarth an keskowetha y kewsens i a-dro dhe Gandalf, ha puptra a wodhvia ha gwelsa pubonan anodho a dho kler y'ga brys.  Hag i ow tos ha bos yaghhes a shyndyans ha skwithter a'ga horf, galar a'ga holl a devi tynna.  Yn fenowgh y klywens i levow Elfek ow kana yn ogas, hag i a wodhya i dhe wul kanow a dhrem rag y vernans, drefenn i dhe glywes y hanow yn-mysk an geryow hweg trist na gonvedhens i.

Mithrandir, Mithrandir a gana an Elfow, A bergherin loes!  Yndella y karens i y elwel.  Mars esa Legolas gans an Kowethyans ny styrsa ev an kanow ragdha, ynn unn leverel nag esa dhodho an sleyghneth, ha ragdho ev yth esa an galar re nes hwath, mater rag dagrow hwath yn le kan.

Frodo o an kynsa huni a worras nebes a'y dhuwon yn geryow.  Ev a veu movys boghes venowgh dhe wul po kan po rim; yn Pansaven keffrys ev re woslowas heb kana, kynth esa gwithys yn y gov lies traow a veu gwrys gans dus erell kyns.  Mes lemmyn hag ev owth esedha ryb an fenten yn Lorien ha klywes yn y gyrghynn lev Elfow, y dybyansow a wrug furv a gan a hevelis dhodho bos teg; mes, pan assayas ev hy dasleverel dhe Sam yth esa gesys temmigow hepken, disliw avel dornas a dhelennow gwedhrys.


Y'n Shayr y'n gorthugher loes

y dhewdroes klywys war an Vre;

diberth didros kyns golow mo

yn vyaj hir ev eth dhe-ves.


D'worth Gwylvostir dhe'n arvor pell

d'worth difeyth north dhe vre an soth,

 dre wodegh-dragon, daras kell

ha koesow tewl y kerdhi rydh.


Gans Elfow, Gwer, Hobbyt ha Korr,

gans tus marwel hag anvarwel,

 gans best yn fow, edhen war skorr,

'konvedhi aga thaves kell.


Kledha marwel, yaghus y dhorn,

begh a blegya keyn dhe'n dor;

faglenn o splann, lev 'vel hirgorn,

 pergherin skwithys war an fordh.


Esedhys ughel, arloedh fur,

skon y sorr mes skav y hwarth;

gour o koth gans hatt o meur

 a boesa yn poes orth y lath.

 

 Sevel war an pons y hwrug

ha tan ha skeus yth eryas krev;

y lath erbynn meyn terrys veu,

yn Khazad-dum y ferwis ev.


'Ty 'wra fetha Mr. Bylbo kyns pell!' a leveris Sam

'Na wrav, dhe-wir,' yn-medh Frodo.  'Mes honn yw a gwella a allav y wul y'n eur ma.'

'Wel, Mr. Frodo.  Mar kwredh jy assaya arta, 'ma govenek dhymm ty dhe leverel ger 'dro dh'y danweythyow,' a leveris Sam.  'Neppyth 'vel homma:


An gwella 'mysk fusennow splann:

y tardhens; ster ha glas ha gwyrdh,

kowas owrek wosa taran

'vel glaw a vleujennow a dheuth.


Kyn na wra honna leverel aga splannder der aswa da.'

'Ny wrav, y kasav henna ragos jy, Sam.  Po rag Bylbo martesen.  Mes - wel, ny allav kewsel yn y gever namoy.  Ny allav perthi an tybyans a dhri an nowodhow dhodho.'


Yn unn worthugher yth esa Frodo ha Sam ow kerdhes warbarth y'n mo goyeyn.  Yth esa an dhew anedha owth omglywes dibowes arta.  Skeus diberth re dheuth distowgh a-dreus Frodo: ev a wodhva yn neb maner bos nes an eur may fedha res dhodho gasa Lothlorien.

Pandr'a dybydh 'dro dhe Elfow lemmyn, Sam?' a leveris ev.  My a wovynnas orthis an keth govynn kyns - nans yw termyn hir lemmyn dell hevel, mes ty re welas moy anedha a-dhia an termyn na.'

'Gwrug dhe-wir!' a leveris Sam.  'Ha my 'wra tybi bos Elfow hag Elfow.  Oll anedha yw elfek lowr mes nyns yns i oll keth.  Nyns yw'n dus ma gwandrysi po didre, hag i a hevel bos nessa dh'agan eghenn ni: i yw gwiw omma dell'evel, moy es Hobbytow y'n Shayr.  A wrussons i furvya'n tir po 'wrug an tir aga furvya?  Kales yw dhe leverel, dell gonvedhydh.  Marthus kosel yw omma.  Nyns eus travyth o'hwarva ha nyns eus nagonan a vynn hwarvos.  Mars eus neb hus a-dro, gyllys pur dhown yw, ma na allav vy y dava, yn neb fordh.'

'Y hyllir y weles ha'y omglywes yn pub le,' a leveris Frodo.

'Wel,' yn-medh Sam, 'ny yllir gweles nagonan orth y wul.  Nyns eus tanweythyow a'n par a dhiskwedha Gandalf truan.  'Ma marth dhymm na wren ni gweles travyth a'n Arloedh hag Arloedhes y'n dydhyow oll ma.  Hi a allsa gul nebes traow marthus dhe'm brys vy, mar mynn'i.  'Fia da dhymm gwir dhe weles nebes hus-Elf, Mr. Frodo!'

'Ny vynnav evy,' a leveris Frodo.  'Kontentys ov vy.  Ha nyns eus hwans dhymm a danweythyow Gandalf, yn le y dhiwabrans vlewek, ha'y sorr skav, ha'y lev.'

'Gwir yw,' a leveris Sam.  'Ha nyns esov'y ow plamya.  Lieskweyth'esa hwans dhymm gweles tamm a bystri haval dhe'n pyth yw hwedhlys yn hwedhlow koth, mes nevra ny wrug vy klywes 'dro dhe dir gwell es hemma.  Haval bos tre hag yn dy'goel yn kettermyn, yn fordh dh'y leverel.  Ny vynnav gasa.  Mes, 'th esov vy o'talleth omglywes bos tybyans da dh'omherdhya war-rag skon, mars yw res y wul.

'An oberenn na vo dallethys yw an diwettha diwedhys, dell leveri ow hothwas.  Ha ny wrav vy tybi bos meur a draow moy a yll bos gwrys gans an dus ma dh'agan gweres, gans hus keffrys.  Pan esyn ni an tir ma ni 'wra yeuni moy warlergh Gandalf, dell dybav.'

'Henn yw fest gwir dhe'm brys vy, Sam,' a leveris Frodo.  'Yma govenek meur dhymm may hwellyn ni Arloedhes an Elfow arta kyns diberth.'

Kettoeth ha'n ger na, haval orth hi dhe dhos herwydh aga gorholedh, i a welas Arloedhes Galadriel ow neshe.  Hir ha gwynn ha teg y kerdhas hi yn-dann an gwydh.  Ny gewsis hi ger vyth, mes hi a's dynyas.

Yn unn dreylya a-denewen, hi a's ledyas war-tu ha ledrow a'n Soth bre Karas Galadon, ha wosa tremena dres ke glas hir i a dheuth yn lowarth klos.  Nyns esa ow tevi ena gwydh vyth, hag yth esa to an ebron a-ugh.  Ster an gorthugher re sevis hag yth esa hi ow splanna gans tan kann a-ugh koesow a'n west.  Y tiyskynnas an Arloedhes grisfordh hir yn kew down glas ha dredho yth esa ow resek yn unn hanasa an gover arghansek a dheuth yn-mes diworth an fenten orth an vre.  A-woeles an kew, war beulven isel kervys yn furv gwydhenn ow lesa, yth esa owth esedha bason a arghans, ledan ha bas, ha rybdho y sevis podik arghansek.  Gans dowr a-dhiworth an gover Galadriel a lenwis an bason dh'y vin hag anella warnodho, ha pan o kosel an dowr arta hi a gewsis.  'Ottomma gweder-mires Galadriel,' a leveris hi.  'Y'gas dres vy omma rag may hwellowgh ynno, mar mynnowgh.'

An ayr o pur gosel, ha'n kell o tewl, ha'n arloedhes-Elf rybdho o hir ha disliw.  'Pandr'a hwilyn ni, ha pandr'a welyn ni?' a wovynnas Frodo, lenwys gans agha.

'Traow pals y hallav vy gorhemmynna an Gweder-mires dh'aga diskwedhes,' a worthybis hi, 'ha dhe nebes y hallav vy diskwedhes an pyth a vynnons i gweles.  Mes y hyll an Gweder-mires dhiskwedhes traow anbysis ynwedh, ha koyntta ha lesekka yw an re na lieskweyth ages an traow a vynnyn ni gweles.  An pyth a welydh, mar kesydh an Gweder-mires dhe oberi yn rydh, ny wonn.  Ev a dhiskwedh traow yw passys, ha traow a-lemmyn, ha traow a vo.  Mes ny yll leverel pup-prys an furra dus keffrys an huni yw gwelys.  A vynnydh mires?'

Ny worthybis Frodo.

'Ha ty?' a leveris hi, yn unn dreylya war-tu ha Sam.  'Hemm yw an pyth yw henwys pystri gans dha dus, dell grysav; kyn na gonvedhav yn kler styr an ger; hag y tevnydhons i an keth ger a fallasow an Eskar.  Mes hemma, mar mynnydh, yw pystri Galadriel.  A ny leversys jy bos hwans dhis gweles pystri-Elf?'

'Gwrug,' a leveris Sam, yn unn dhegrena nebes rag omglywes ynter own ha troenekter.  'Y hwrav vy gyki, Arloedhes, mar mynnydh.'

'Hag y fia da genev kavoes gowel a'n pyth usi o'hwarvos yn tre,' a leveris ev dhe denewen dhe Frodo.  'Gyllys dre dermyn euthek hir ov vy dell hevel.  Mes gwirhaval 'vel ken my a wra gweles an ster hepken, po neppyth na wrav'y konvedhes.'

'Gwirhaval 'vel ken,' a leveris an Arloedhes yn unn hwerthin yn hwar.  'Deus, y fydhydh mires ha gweles an pyth a vo.  Na dav orth an dowr!'

Sam a yskynnas war ven an peulven ha poesa a-dreus an bason.  Semlans an dowr o kales ha tewl.  Ster a veu dastewynnys ganso.

'Nyns eus ma's ster, dell dybis vy,' a leveris ev.  Ena ev a wrug dyenans drefenn an ster dhe vos difeudhys.  Haval orth bos tennys dhe-ves vayl dewl, an Gweder-mires a dheuth ha bos loes, hag ena kler.  Yth esa an howl ow splanna, hag yth esa skorr gwydh ow kwevya y'n gwyns.  Mes kyns konvedhes Sam an pyth a welis ev, an golow a dewlhas; ha lemmyn ev a dybis ev dhe weles Frodo gans fas disliw ow korwedha yn kosk yn-dann als dewl meur.  Ena ev a welas ev y honan ow mos a-hys skochfordh tewl, hag yskynna grisfordh wius dibenn.  Ev a gonvedhas tromm ev dhe hwilas neppyth, mes ny wodhva ev an pyth.  Haval orth hunros an gwel a wayas ha kildenna, hag ev a welas gwydh arta.  Mes y'n tro ma nyns ens i mar nes, hag ev a allas gweles an pyth esa ow hwarvos : nyns esens i ow kwevya dre wyns, yth esens i ow koedha hag ow tiskara dhe'n dor.

'Dar!' a grias Sam, outrayys y lev.  'Ottena an Ted Sandiman na o'korra dhe'n dor gwydh na dal ev.  Nyns eus skila dh'aga threghi: 'th yw an res na dres an Velin a wra goskeusi an for'dhe Dhowrlann.  My 'vynn synsi Ted, my 'wrussa y worra eev dhe'n dor!

Mes lemmyn Sam a welas bos disomdhiskwedhys an Velin Goth, hag yth esa drehevyans bras a vrykkweyth rudh ow pos drehevys y'n le may sevis hi kyns.  Yth esa meur a dus owth oberi yn tiwysyk.  Yth esa chymbla hir rudh yn ogas.  Mog du a dewlhas enep an Gweder-mires dell hevelis.

''Ma neb drogwriansow owth oberi y'n Shayr,' a leveris ev.  'Elrond a wodhva an dra pan vynnas ev danvonn Mr. Merri tre.'  Ena, distowgh, Sam a grias ha lamma dhe-ves.  'Ny allav vy gwitha omma,' yn-medh ev yn kwyls.  'Res y'dhymm mos tre.  I re balas Rew Bagshot, hag ottena an Kothwas koth truan ow tos yn-nans an vre gans y dhaffar oll war ravath-ros.  Res y'dhymm mos tre!'

'Ny yllydh mos tre dha honan,' a leveris an Arloedhes.  'Ny vynnsys mos tre heb dha vester kyns mires y'n Gweder-mires, kyn hwodhyes jy bos gwirhaval mayth esa traow drog owth hwarvos y'n Shayr.  Perth kov may tiskwedh an Gweder-mires traow pals, ha ny hwarva hwath oll anedha.  Nevra ny hwer nebes anedha, saw an re a wel an welesigethow dhe dreylya a-dhiworth aga fordh rag aga lettya.  An Gweder-mires yw peryllus avel gidyer gweythresow.'

Sam a esedhas war an dor ha gorra y benn yn y dhiwla.  'My 'vynn ma na wrellen vy dos omma, ha ny vynnav gweles namoy a bystri,' yn-medh ev ha dos taw.  Wosa pols ev a gewsis arta yn lent, haval ev dhe wynnel erbynn dagrow.  'Na, my a wra mos tre dre'n fordh 'ir gans Mr. Frodo, poken ny wrav 'ytholl,' a leveris ev.  'Mes 'ma govenek dhymm may hwra' vy dehweles nep-prys.  Mars yw gwir an pyth a wrug vy gweles, nebonan a wra gweles ow heller!'


 'A vynnydh jy mires, Frodo?' a leveris an Arloedhes Galadriel.  'Ny vynnsys jy gweles pystri-Elf ha kontentys es ta.'

'A gusulydh jy orthiv may mirriv?' a wovynnas Frodo.

'Na gusulyav,' a leveris hi.  'Ny'th kusulyav vy a'n eyl fordh po hy ben.  Nyns ov vy kusulyadores.  Y tyski jy neppyth, po da po drog, a vo lesek, mes ny vo.  Gweles yw ha da ha peryllus.  Mes y tybav, Frodo, dha vos kolonnek ha fur lowr rag an aventur, poken ny'th trosen vy omma.  Gwra dell vynnydh!'

'Mirav,' a leveris Frodo, hag ev a yskynnas an peulven ha plegya a-dreus an dowr tewl.  Distowgh an Gweder-mires a glerhas hag ev a welas tir yn-dann mo.  Menydhyow a sevis tewl nep-pell erbynn ebron gwannliwek.  Fordh hir loes a dreylyas war-dhelergh ha 'mes a wel.  Pell dhe-ves, denfurv a dheuth a-hys an fordh yn lent, byghan hag ankler yn kynsa, mes ow tos ha bos brassa ha klerra hag ev ow neshe.  A-dhesempis, Frodo a gonvedhas bos an denfurv haval orth Gandalf.  Nammna wrug ev gelwel hanow an pystrier, hag ena ev a welas bos gwiskys an denfurv yn gwynn yn le loes, gwynn a splannas gwannliwek y'n mo; hag yn y dhorn yth esa lorgh wynn.  An penn o plegys dhe'n dor ma na allas ev gweles fas vyth, ha wor'tiwedh an denfurv a dreylyas a-dro pleg a'n fordh ha gasa gwel an Gweder-mires.  Dout a dheuth yn brys Frodo: o honna gwelesigeth a Gandalf yn onan a'y vyajyow digoweth pals nans yw hirneth, po o ev Saruman?

An welesigeth a janjyas.  Skav ha byghan mes pur luw ev a welas goweles a Bylbo ow kerdhes yn tibowes a-dro dh'y stevell.  An voes o ankempen gans paperyow direwl; yth esa glaw ow frappya orth an fenestri.

Ena y teuth hedh, hag a-wosa meur a welyow skav a fistenas ha Frodo a wodhva dre neb fordh i dhe vos rann a istori meur mayth o ev omvyskys ynno.  An niwl a glerhas dhe-ves hag ev a welas gwel na welsa ev kyns mes ev a's aswonnis distowgh: an Mor.  Tewlder a dheuth.  An mordonnow a sevis ha konneri yn tewedh meur.  Ev a welas an howl ow sedhi kogh avel goes yn kommol skethrek, hag erbynn an howl, furv dhu gorhel hir gans goelyow skwerdys ow tos diworth an West.  Ena, avon efan ow frosa der sita boblus.  Ena, skons gwynn gans seyth tour.  Hag arta, gorhel du y woelyow, mes lemmyn myttin o arta, hag an dowr a gryghas yn-dann golow, ha baner gans arwoedh a wydhenn wynn a splannas y'n howlsplann.  Mog a-dhiworth tan ha kas a dheuth, hag arta an howl a sedhis avel rudh ow leski a dhisliwyas yn niwl loes; hag yn-mysk an niwl gorhel byghan a dremenas, ow terlentri gans golowys.  Ev a dhisomdhiskwedhas, ha Frodo a hanasas hag ombareusi dhe omdenna dhe-ves.

Mes distowgh an Gweder-mires a goedhas tewl, avel toll dhe igeri y'n norvys a wel, ha Frodo a viras yn gwakter.  Y'n islonk du yth omdhiskwedhas unn Lagas a vrashas yn lent bys pan lenwis ev ogas oll an Gweder-mires.  Mar euthyk yth o may sevis stag Frodo, ha ny allas ev po gelwel po tenna dhe-ves y dhewlagas.  An Lagas o kyrghynnys gans tan mes stag o, melyn avel lagas kath, hewoel ha tynn, ha'n skward du o y vyw a wrug aswa avel pytt, fenester orth travyth.

Ena, an Lagas a dhallathas gwaya, ow hwilas a-dro; ha Frodo a wodhva devri ha gans euth bos ev y honan onan a'n traow pals mayth esa an Lagas ow hwilas.  Mes ev a wodhva ynwedh ma na allas an Lagas y weles - na hwath, marnas ev dhe asa yndella.  An Bysow a gregi orth y jayn a-dro dh'y gonna, a dheuth ha bos poes, poessa ages men bras, hag y benn a veu tennys war-nans.  Yth esa an Gweder-mires ow tos ha bos poeth dell hevelis, hag yth esa ethenn ow krullya a-dhiworth an dowr.  Yth esa ev ow slynkya war-rag.

'Na dav orth an dowr!' a leveris Arloedhes Galadriel yn kosel.  An welesigeth a dhiliwas, hag yth esa Frodo ow mires orth an ster goyeyn ow terlentri y'n bason a arghans.  Ev a gammas war-dhelergh yn unn grena yn y gorf oll ha mires orth an Arloedhes.

'Y hwonn vy an diwettha tra a welsys jy,' a leveris hi; 'drefenn bos honna yn ow brys evy ynwedh.  Na borth own!  Mes na dyb bos mentenys ha defendys erbynn y Eskar an tir ma dre gana yn-mysk an gwydh hepken, po gans sethow moen gwaregow elfek keffrys.  Y leverav orthis, Frodo, may konvedhav vy an Arloedh Du ha godhvos y vrys ha my ow kewsel genes jy lemmyn, po oll y dybyansow a-dro dhe'n Elfow.  Ha prest y palval ev rag ow gweles ha gweles ow thybyans.  Mes an daras yw deges hwath!'

Hi a sevis hy diwvregh wynn, hag igeri hy diwla war-tu ha'n Est yn tokyn skonyans ha nagh.  Earendil, Ster an Gorthugher, meurgerys a'n Elfow, a splannas kler a-ugh.  Mar splann o may hworras denfurv an venyn Elfek skeus gwannliwek war an dor.  Hy dewynnow a dhastewynnyas a-dhiworth bysow a-dro dh'y bys; ev a lyttras haval dhe owr polsyes ha gorgudhys gans golow arghansek, ha gemm gwynn esa ynno a derlentris haval orth Ster an Gorthugher dhe dhiyskynna ha powes war hy dorn.  Frodo a lagattas orth an bysow gans agha; drefenn ev dhe gonvedhes a-dhesempis dell hevelis dhodho.

'Gwir.' a leveris hi, yn unn redya y dybyansow, 'nyns eus kummyas dhe gewsel yn y gever, ha ny allas Elrond gul yndella.  Mes ny yll ev bos kudhys a-dhiworth an Bysowdeger, ha neb a welas an Lagas.  Yn hwir, yn Lorien orth bys Galadriel yma onan an Tri ow triga hwath.  Hemm yw Nenya, an Bysow a Adamant, hag yth ov vy y withyades.

'Y kogrys ev, mes ny worr ev - na hwath.  A ny gonvedhydh lemmyn prag yth yw dha dhevedhyans avel ragarwoedh a Vreus dhyn?  Mar fyllydh, ni yw diskudhys a-rag an Eskar.  Mar sewenydh, agan nerth yw lehes, ha Lothlorien a vydh disliwa, ha'n mordidys a Dermyn a vydh y wolghi dhe-ves.  Y'gan bydh res a dhiberthi y'n West, po lehe bys pan dhyffyn ha bos tus drevesik yn kommynnow ha fowys, owth ankevi hag ow pos ankevys.'

Frodo a hedhis pols.  'Ha pandr'a vynnydh tejy?' a leveris ev wor'tiwedh.

'Y fynnav may fo an pyth a vo.' a worthybis hi.  'Kerensa an Elfow a'ga thir ha'ga oberennow yw downna ages downderyow an Mor, ha nevra ny worfenn aga edrek na vos sewajys yn leun.  Mes y fydhons i skoelya puptra kyns omblegya dhe Sawron:  rag i dh'y aswonn lemmyn.  Rag tenkys Lothlorien nyns os ta omgemmeryek, saw rag gul dha negys dha honan yn unnik.  Mes y fynnsen vy, mar pe neb nerth dhe'n hwans, na veu gwrys nevra an Unn Bysow, po ev dhe besya kellys bys vykken.'

'Ty yw fur ha heb own ha teg, Arloedhes Galadriel,' a leveris Frodo.  'Y fydhav vy ri dhis an Unn Bysow, mara'n pysydh.  Mater re vras yw ragov vy.'

Galadriel a hwarthas gans hwarth tromm ha kler.  Fur yw an Arloedhes Galadriel martesen, a leveris hi, mes omma yma hy far yn kortesi.  Yn hweg y kevydh drog-gras rag my dhe brevi dha golonn orth agan kynsa omvetyans.  Y tallethydh gweles gans lagas tynn.  Ny naghav bos ewl ym holonn dhe bysi an pyth a brofydh.  Dre lies blydhen hir y prederyn an pyth a wrellen vy, mar teffa an Bysow Meur dhymm, hag ott! dres veu a-berth yn hedhes ow leuv.  An drogedh a veu devisys nans yw hirneth a bes oberi dre fordhow pals, a koettho po sevel Sawron y honan.  A ny via henna gweythres ughel dhe worra dhe vri y Vysow, maran kemmersen vy dre po nerth po own a-dhiworth ow gwester?

Ha lemmyn, wortiwedh y teu ev.  Y fydhydh ri dhymm an Bysow a-vodh!  Yn le an Arloedh Du y sevydh Myghternes.  Ha ny vydhav tewl, mes teg hag euthyk avel an Myttin han Nos!  Mar deg avel an Mor han Howl han Ergh war an Menydh!  Mar wyls avel an Tewedh han Lughes!  Kreffa ages fondyans an dor.  Ym kar oll heb govenek!

                Hi a sevis hy leuv ha diworth an bysow esa orth hy bys y teuth golow meur a enowis orti hi yn unnik ha gasa tewl puptra erell.  Hi a sevis a-rag Frodo hag y hevelis hi bos hir dres musuryans, ha teg dres perthyans, meur ha leunwordhyadow.  Ena, hi a dhroppyas hy leuv hag an golow a dhisomdhiskwedhas, ha distowgh y hwarthas hi arta, hag ott! hi o lehes:  benyn-elf moen, gwiskys yn gwynn sempel, medhel ha trist hy lev hwar.

                Y sewenav erbynn an prov, a leveris hi.  Y tanowhav, ha mos yn West, ha pesya bos Galadriel.

 

                I a sevis taw dre bols hir.  Wortiwedh an Arloedhes a gewsis arta.  Dehwelyn! a leveris hi.  Yfydh res a dhiberth ternos, drefenn bos dhewisys lemmyn, hag yma an mordidys a denkys ow frosa.

                Y fia da genev gul unn wovynn kyns mones, a leveris Frodo, neppyth esa ym brys dhy wovynn a Gandalf yn Pansaven.  Yma kummyas dhymm gwiska an Unn Bysow: prag na allav vy gweles an re erell ha godhvos an tybyansow an re aga gwisk?

                Ny assaysys jy, a leveris hi.  Saw triweyth y hworres jy an Bysow dheth vys a-ban wodhves jy an dra eus dhis.  Na assay!  Yth tistrussa ev.  A ny leveris Gandalf orthis an bysowyer dhe ri nerth herwydh gnas pub perghennek?  Kyns galloes devnydhya an nerth na yfia res dos ha bos kreffa fest, ha treynya dha vrys yn gwarthevyans a dus erell.  Byttegyns, yth os ta Bysowdeger, yn hworrsys jy dheth vys ha gweles an traow yw kudhys, ha dha lagas re dheuth tynna.  Y hwonvedhsys jy ow brys yn klerra ages meur a dus yw gelwys fur.  Y hwelsys jy Lagas an huni a syns an Seyth han Naw.  A ny welsys jy hag aswonn an bysow dhem bys vy?  A welsys jy ow bysow? a wovynnas hi yn unn dreylya war-tu ha Sam arta.

                Na, Arloedhes, a worthybis ev.  Yn gwiryonedh, th esen vy owth omwovynn an pyth esowgh hwi ow klappya yn y gever.  My wrug gweles sterenn dre dha vys.  Mar mynnydh gava ow ger, my dyb bos ewn ow mester.  My vynn may kemmerri jy y Vysow.  Ty a wrussa ewnhe traow.  Ty a wrussa aga hedhi a bala dhe wast an gothwas hay worra a-les.  Ty a wrussa gul edrek dhe dus aga drog-oberennow.

                Gwrussen, a leveris hi.  Y fia honna an fordh yn talleth.  Mes ny hedhsa orth honna, elas!  Na gewsyn yn y gever moy.  En!  


          

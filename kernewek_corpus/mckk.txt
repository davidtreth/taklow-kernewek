mckk001.1  tas ha mab ha'n spyrys sans
mckk001.2  hwi a bys a leun golonn
mckk001.3  re wrontyo dhywgh gras ha hwans
mckk001.4  dhe woslowes y basshyon
mckk001.5  ha dhymmo gras ha skians 
mckk001.6  dh'y dherivas par lavarow
mckk001.7  may fo dhe dhyw dh'y wordhyans
mckk001.8  ha selwyans dhe'n enevow

mckk002.1  seul a vynno bos selwys
mckk002.2  goslowes ow lavarow
mckk002.3  a yesu dell veu helghys
mckk002.4  war an bys avel karow
mckk002.5  ragon menowgh rebekys
mckk002.6  ha dispresys yn harow
mckk002.7  y'n grows gans kentrow festys
mckk002.8  paynys bys pan veu marow

mckk003.1  dyw sur dre vertu an tas
mckk003.2  dhyn ni a dhyghtyas gweres
mckk003.3  an mab dre y skians bras
mckk003.4  pan gemmer's kig a wyrghes
mckk003.5  ha'n spyrys sans leun a ras
mckk003.6  dre y dhader may feu gwrys
mckk003.7  godhav paynys pan vynnas
mckk003.8  neb na ylli gul peghes

mckk004.1  an dus 'vas a dhesirya
mckk004.2  dhedha gwlas nev o kellys 
mckk004.3  gans aga garm hag oelva
mckk004.4  yesus krist a veu mevys
mckk004.5  may fynnas diyskynna
mckk004.6  yn gwyrghes ha bos genys
mckk004.7  gans y gig agan prena
mckk004.8  arloedh dyw gwynn agan bys

mckk005.1  yesu krist meur gerensa
mckk005.2  dhe vab-den a dhiskwedhas
mckk005.3  a'n ughelder mayth esa
mckk005.4  dhe'n bys pan dhiyskynnas
mckk005.5  peghadoryon rag prena
mckk005.6  o desevys dre satnas
mckk005.7  rakhenna gordhyn nevra
mckk005.8  yesus neb a'gan prenas

mckk006.1  an paynys a wodhevis 
mckk006.2  ny veu ragdho y honan 
mckk006.3  lemmyn rag pobel an bys 
mckk006.4  pan vons i kevys mar wann 
mckk006.5  an jowl dhe adam gewsis
mckk006.6  an aval ty kemmer tamm 
mckk006.7  avel dyw y fydhydh gwrys 
mckk006.8  pan y'n provas nyns o mann 

mckk007.1  war-lergh mab-den dhe begha
mckk007.2  reson prag y feu prenys
mckk007.3  yw yesus krist dhe ord'na
mckk007.4  yn nev y vones trygys
mckk007.5  y vos kellys ny vynna
mckk007.6  y dowl ganso o tewlys
mckk007.7  rakhenna dhe bub dyghtya
mckk007.8  fordh a wrug dhe vos selwys

mckk008.1  kyn nag ov den skentyl pur
mckk008.2  par dell wonn lavarav dhis
mckk008.3  yntra dyw ha peghador
mckk008.4  akord dell veu kemmerys
mckk008.5  rag bones 'gan pegh mar veur
mckk008.6  mayn yntredha a veu gwrys
mckk008.7  ev o krist a dheuth dhe'n leur
mckk008.8  mab dyw ha den yw keffrys 

mckk009.1  ragon y pysis y das
mckk009.2  oll y sorr may fe gevys
mckk009.3  gans y gorf dre baynys bras
mckk009.4  agan pegh may fe prenys
mckk009.5  mab maria leun a ras
mckk009.6  oll y vodh a veu klywys
mckk009.7  ha kemmys a dhesiryas
mckk009.8  dhodho ev a veu grontys

mckk010.1  y vamm pan y'n drehevis
mckk010.2  ha'y vos devedhys dhe oes
mckk010.3  gul penans ev a besis
mckk010.4  henna ganso nyns o poes
mckk010.5  dew ugens dydh ow penys
mckk010.6  y spenas y gig ha'y woes
mckk010.7  ha wor'tiwedh rag denses
mckk010.8  ev a'n jeva awell boes

mckk011.1  ha'n jowl henna pan glywas
mckk011.2  y demptya a brederis
mckk011.3  ha dhodho y tyskwedhas
mckk011.4  kals meyn hag y leveris
mckk011.5  mars os mab dyw leun a ras
mckk011.6  a'n veyn ma gwra bara dhis
mckk011.7  yesus krist par dell vynnas
mckk011.8  dhodho ev a worthybis

mckk012.1  mab-den hepken es bara
mckk012.2  ny'n jeves oll y vywna's
mckk012.3  lemmyn yn lavarow da
mckk012.4  a dheu dhiworth an dremas
mckk012.5  dre worthyp krist y'n eur na
mckk012.6  lemmyn ni a yll gweles
mckk012.7  lavar dyw maga dell wra
mckk012.8  neb a vynno y glywes

mckk013.1  gans glotni ev pan welas
mckk013.2  kamm na ylli y doella
mckk013.3  an tebel el a vynnas
mckk013.4  yn ken maner y demptya
mckk013.5  war bynakyl y'n gorras
mckk013.6  deantell dhe esedha
mckk013.7  a-ugh eglos teg y'n wlas
mckk013.8  an esedhva yth esa

mckk014.1  an jowl dhe krist a gewsis
mckk014.2  yndellma rag y demptya
mckk014.3  ahanas yth yw skrifys
mckk014.4  bos eledh orth dha witha
mckk014.5  rag own yth omdhisevys
mckk014.6  dha droes orth men dh'y dochya
mckk014.7  mars os mab dyw a veur bris
mckk014.8  diyskynn ha dhe'n dor ke

mckk015.1  yesus krist a leveris
mckk015.2  dha dhyw ny goedh dhis temptya
mckk015.3  yn neb eghenn a servis
mckk015.4  lemmyn prest y enora
mckk015.5  ha hwath an jowl a dewlis
mckk015.6  towl ken maner mar kalla
mckk015.7  dre neb fordh a govaytys
mckk015.8  guthyl dh'y gowses trelya

mckk016.1  alena y'n hembronkyas
mckk016.2  ughel war benn unn menydh
mckk016.3  ha dhodho y tiskwedhas
mckk016.4  owr hag arghans gwels ha gwydh
mckk016.5  ha kemmys y'n bys eus 'vas
mckk016.6  yn-medh an jowl ty a' fydh
mckk016.7  ha my a'th wra arloedh bras
mckk016.8  ow enora mar mynnydh

mckk017.1  yesus krist a leveris
mckk017.2  y vos skrifys y'n lyvrow
mckk017.3  yn pub gweythres y koedh dhis
mckk017.4  gordhya dha dhyw ha'y hanow
mckk017.5  ke dhe ves emskemunys
mckk017.6  dhe dhifeyth yn tewolgow
mckk017.7  dha vaystri a vydh ledhys
mckk017.8  nevra war an enevow

mckk018.1  an jowl a drelyas serrys
mckk018.2  hag eth dh'y dyller teythi
mckk018.3  teyrgweyth y feu konviktys
mckk018.4  ewn yw dhyn y vollethi
mckk018.5  dhe yesu may fens parys
mckk018.6  dh'y gonfortya yredi
mckk018.7  a'n nev y feu dannvenys
mckk018.8  dhiworth an tas eledh di

mckk019.1  ha satnas gans y antell
mckk019.2  ha'y sherewneth ha'y goyntis
mckk019.3  krist mab an arloedh ughel
mckk019.4  y demptya pan brederis
mckk019.5  bysi yw dhis bos uvel
mckk019.6  ha servabyl y'th servis
mckk019.7  ma na allo an tebel
mckk019.8  ogas dhis bones trelys

mckk020.1  rag y hyllir ervira
mckk020.2  ha'y weles yn surredi
mckk020.3  y vos prest orth dha vetya
mckk020.4  dhe veth dhis ha bileni
mckk020.5  ty na yllydh omwitha
mckk020.6  unn prys y'n jydh na beghi
mckk020.7  pan omsettyas dhe demptya
mckk020.8  guthyl pegh neb na ylli

mckk021.1  dell yw skrifys prest yma
mckk021.2  a-dro dhyn ni gans otri/outray
mckk021.3  mara kyll dhiworth an da
mckk021.4  dhe wuthyl drog agan dri
mckk021.5  folla yn ta y hwila
mckk021.6  es dell wra lion y bray
mckk021.7  dri den yn payn a kalla
mckk021.8  nevra ny yeunsa moy joy

mckk022.1  gans an jowl kyn fi temptys
mckk022.2  anodho na ro demma
mckk022.3  rag konfort yw henna dhis
mckk022.4  skrifys yw yn lies le
mckk022.5  y'th halloes y vos gorrys
mckk022.6  keffrys sevel ha koedha
mckk022.7  ha ganso kyn fes tewlys
mckk022.8  ty a yll sevel arta

mckk023.1  yesu krist y'n pow a-dro
mckk023.2  pub eur oll pregoth a wre
mckk023.3  ha'n vertu a'n pregoth o
mckk023.4  mabden dhe asa pegha
mckk023.5  ha gevys may fe dhodho
mckk023.6  keffrys y begh ha'y vilta
mckk023.7  degys na ve dhiworto 
mckk023.8  gwlas nev ha res dhe gen re

mckk024.1  bennigys yw neb a gar
mckk024.2  dyw dres pub tra eus y'n bys
mckk024.3  hag a wodhaffo yn hwar
mckk024.4  dhodho kemmys eus ord'nys
mckk024.5  po klevys po pyth-keskar
mckk024.6  po dre bryson prysonys
mckk024.7  oll an da ha'n drog kepar
mckk024.8  dhe yesu bedhes grassys

mckk025.1  yesu krist y'n pow mayth e
mckk025.2  ev a sawya an glevyon
mckk025.3  dal na bodhar ny asa
mckk025.4  nag omlavar nagonan
mckk025.5  na klav vydh ow krowedha
mckk025.6  mar pysi a leun golonn
mckk025.7  hware sawys y fedha
mckk025.8  dell vynna krist y honan

mckk026.1  pan welas an edhewon
mckk026.2  bos krist ow kuthyl maystri
mckk026.3  ow kara edhommogyon
mckk026.4  hag anedha na wre vri
mckk026.5  rakhenna an vuskogyon
mckk026.6  orto a borthas avi
mckk026.7  dre vraster bras y'n golonn
mckk026.8  y chonsyons y dhistrui

mckk027.1  dy' sul bleujyow pan esa
mckk027.2  yn mysk y abesteli
mckk027.3  y hwrug dhe re anedha
mckk027.4  mos dhe'n dre ha digelmi
mckk027.5  an asyn ha dri gansa
mckk027.6  ha leverel yredi
mckk027.7  mar teffa tus ha gwitha
mckk027.8  bos dhe dhyw dhe wul gensi

mckk028.1  dell erghis yesus dhedha
mckk028.2  i a wrug a-dhesempis
mckk028.3  oll y vodh ev dell vynna
mckk028.4  an asyn a veu kyrghys
mckk028.5  warnedhi rag esedha
mckk028.6  dillas pan a veu gorrys
mckk028.7  rag marghogeth a vynna
mckk028.8  dhe'n sita dhe vos gordhys

mckk029.1  meur a dus ha benynes
mckk029.2  a yerusalem y'n dre
mckk029.3  erbynn krist rag y weles
mckk029.4  i eth ha rag y wordhya 
mckk029.5  war an fordh dillas a-les
mckk029.6  a veu gorrys dheragdho
mckk029.7  palm ha flourys kekeffrys
mckk029.8  er y bynn degys a veu

mckk030.1  y helwis a leun golonn
mckk030.2  gans meur joy ha lowena
mckk030.3  yn hanow dyw yntredhon
mckk030.4  bennygys yw neb a dheu
mckk030.5  krist a gavas gwikoryon
mckk030.6  y'n templys a-berth y'n dre
mckk030.7  ev a wrug dhedha yn skon
mckk030.8  mones yn-mes alena 

mckk031.1  an sherewys a sorras
mckk031.2  rag bones krist enorys
mckk031.3  ha bos y ober mar vras
mckk031.4  ha dres an bys oll notys
mckk031.5  gwrussons kusul nag o 'vas
mckk031.6  rag may fe yesus diswrys
mckk031.7  ha kemmys i a'n kablas
mckk031.8  may feu an dre kryghyllys

mckk032.1  an gusul o may fe dres
mckk032.2  dherag krist peghadores
mckk032.3  oll dh'y vodh may rolla breus
mckk032.4  anedhi dell vedha gwrys
mckk032.5  rag an laghys dhyn ni eus
mckk032.6  a vynn hy dampnya porres
mckk032.7  yn-medhons i fordh nyns eus
mckk032.8  may hallo bos diflamm gwrys

mckk033.1  dhe'n tyller krist re dhodhya
mckk033.2  ha'n edhewon o dignas
mckk033.3  yth esa an venyn gansa
mckk033.4  parys ens dh'y huhudhas
mckk033.5  hedra vens i ow plentya
mckk033.6  yesus y'n dor a skrifas
mckk033.7  ha dre vertu an skrifa
mckk033.8  pub dhe ves a omdennas

mckk034.1  pan ethons oll dhe wari
mckk034.2  ankombrys i re bia
mckk034.3  pyma yn-medh krist dhedhi
mckk034.4  neb a vynn dha guhudha
mckk034.5  denvydh nyns eus yn-medh hi
mckk034.6  yesus a gewsis arta
mckk034.7  my ny'th tampnyav yredi
mckk034.8  a na wra namoy pegha

mckk035.1  benyn der veur jeryta
mckk035.2  hy boks rych leun a eli
mckk035.3  a-ugh krist rag y untya
mckk035.4  hi a vynnas y derri
mckk035.5  korf yesus rag konfortya
mckk035.6  gwrys pur sur o yredi
mckk035.7  yudas skaryoth a's kabla
mckk035.8  ha gans meur a falsuri

mckk036.1  yudas fals a leveris
mckk036.2  tri hans diner a vona
mckk036.3  an boks oll bedhes gwerthys
mckk036.4  a vos den rag y ranna
mckk036.5  dhe voghosogyon yn bys
mckk036.6  gwell via es y skoellya
mckk036.7  yesus krist a worthybis
mckk036.8  y gowses ev a wodhya 

mckk037.1  na dhegewgh sorr y'n golonn
mckk037.2  war neb a vynn ow sawya
mckk037.3  ow thermyn a dheu yn skon
mckk037.4  genowgh my ny'm bydh tryga
mckk037.5  hwi a gyv boghosogyon
mckk037.6  pub eur warnowgh ow karma
mckk037.7  pan vynnowgh agas honan
mckk037.8  hwi a yll gul da dhedha

mckk038.1  hware y sorras yudas
mckk038.2  ny gewsis dre jeryta
mckk038.3  lemmyn rag kavoes rann vras
mckk038.4  an penshyon mara kalla
mckk038.5  ev o harlot tebelwas
mckk038.6  wor'tiwedh lader via
mckk038.7  dhe'n edhewon y poenyas
mckk038.8  krist y arloedh rag gwertha

mckk039.1  ev a leveris dhedha
mckk039.2  pyth a vynnowgh hwi dhe ri
mckk039.3  ha my a wra dhywgh spedya
mckk039.4  ow kavoes krist yredi
mckk039.5  y fons unnver yntredha
mckk039.6  kepar ha dell wovynni
mckk039.7  deg warn ugens a vona
mckk039.8  yn unn pemont y hwrens ri

mckk040.1  arta yudas ow trelya 
mckk040.2  gwann wikor ny'n jeva par
mckk040.3  ny yll den vydh amontya 
mckk040.4  myns a gollas y'n chyffar
mckk040.5  orth yesus ev a fekla
mckk040.6  kepar ha pan ve hegar
mckk040.7  yn diwedh ny akordya
mckk040.8  y golonn gans y lavar

mckk041.1  gans yudas dell o tewlys
mckk041.2  dri yesus sur dell vynna
mckk041.3  gans krist yth o kowethys
mckk041.4  bydh nyns ens i kowetha
mckk041.5  an jydh o dy yow hablys
mckk041.6  may fynna yesus sopya
mckk041.7  gans an re yn y servis
mckk041.8  war an bys re dhewissa

mckk042.1  dew dhen krist a dhannvonas
mckk042.2  dhe brena boes ha diwes
mckk042.3  an keth re na a spedyas
mckk042.4  ha'n soper a veu parys
mckk042.5  krist orth an goen a warnyas
mckk042.6  dre onan bos trayson gwrys
mckk042.7  arloedh dyw i a armas
mckk042.8  piw a yll henna bones

mckk043.1  yesus krist a worthybis
mckk043.2  ow tybri genen yma
mckk043.3  pubonan oll a ylwis
mckk043.4  arloedh dyw yw my henna
mckk043.5  ha yesus a worthybis
mckk043.6  a'm skudell dybri a wra
mckk043.7  go-ev bydh pan veva genys
mckk043.8  a dorr y vamm dhe'n bys ma

mckk044.1  dyw a soenas an bara
mckk044.2  dherag y abesteli
mckk044.3  ow horf evy yw hemma
mckk044.4  yn-medh krist sur ragowgh hwi
mckk044.5  prenys a-berth y'n bys ma
mckk044.6  dispresys haneth a vydh
mckk044.7  a'n deppro gans kryjyans dha
mckk044.8  gober teg ev a'n jevydh

mckk045.1  ha'n gwin esa war an voes
mckk045.2  ev a rannas yntredha
mckk045.3  yn-medh krist hemm yw ow goes
mckk045.4  evewgh hwi par cheryta
mckk045.5  gans dowr gorrys yn bason
mckk045.6  y wolghas aga garrow
mckk045.7  hys-ha-hys y's gwrug pur wynn
mckk045.8  dell vynna dyw karadow

mckk046.1  ena peder a skonyas
mckk046.2  yesus dhe wolghi y dreys
mckk046.3  taw peder ty ny wodhes
mckk046.4  yn-medh krist pandr'a wrav dhis
mckk046.5  mar ny'th wolghav dre ow gras
mckk046.6  yn nev ny vydhydh trygys
mckk046.7  yn-medh peder dhymm na as
mckk046.8  troes na leuv na vo golghys

mckk047.1  yesus krist leun a bita
mckk047.2  a leveris dhe'n dewdhek
mckk047.3  hwi yw glan a bub vilta
mckk047.4  mes nyns owgh oll da na hweg
mckk047.5  bos yudas ev a wodhya
mckk047.6  pur hager ha mollothek
mckk047.7  an jowl ynno re drygsa
mckk047.8  mayth o gweth ages kroenek

mckk048.1  yndellma krist pan wrussa
mckk048.2  dhe yudas y leveris
mckk048.3  ty ke yn unn fistena
mckk048.4  dha vodh may fo kollenwys
mckk048.5  rag an termyn re dheuva
mckk048.6  may fydh an bugel kellys
mckk048.7  ha kechys yntra diwla
mckk048.8  ha'n deves dhe-ves fiys

mckk049.1  kyn fallons oll my a vydh
mckk049.2  yn-medh peder y'th servys
mckk049.3  yn-medh krist yn nos haneth
mckk049.4  kyns es bos kulyek klywys
mckk049.5  peder ty a'm nagh teyrgweyth
mckk049.6  bythkweyth arloedh na veuv dhis
mckk049.7  yn-medh peder tann ow fydh
mckk049.8  ny'th naghav kyn fiv ledhys

mckk050.1  yn-medh krist a-ban wrug dhywgh
mckk050.2  ternoeth fernoeth ow holya
mckk050.3  daffar vydh ny dhegsewgh
mckk050.4  dhe worra travydh ynna
mckk050.5  byttegyns hwi ny wodhowgh
mckk050.6  pandra edhomm a'gan beu
mckk050.7  arloedh gwir a leversowgh
mckk050.8  i a gewsis yntredha

mckk051.1  mes lemmyn res yw porres
mckk051.2  batalyas kyns es koska
mckk051.3  a'n jeffo pows a's gwerthes
mckk051.4  ha dhodho prenes kledha
mckk051.5  sur yma dew dhyn parys
mckk051.6  i a leveris hware
mckk051.7  henn yw lowr namoy ny res
mckk051.8  dyw a leveris arta

mckk052.1  mab maria leun a ras
mckk052.2  dhe'n menydh oliv yth eth
mckk052.3  ha'y dhyssiplys a'n sywyas
mckk052.4  yn-medh krist y'n nos haneth
mckk052.5  golyewgh ha pysewgh ow thas 
mckk052.6  may hallowgh mos dh'y esedh
mckk052.7  na vydhowgh temptys dignas
mckk052.8  gans gow ha gans sherewneth

mckk053.1  peder androw ha yowann
mckk053.2  yn-medh krist dewgh holyewgh vy
mckk053.3  bys y'n menydh ha my gwann
mckk053.4  trystyns eus orth ow bludhya
mckk053.5  dhiworta unn lamm byghan
mckk053.6  yth eth pysi may halla
mckk053.7  dh'y das hwath usi a-vann
mckk053.8  hag ev rag own ow krena

mckk054.1  mab maria meur a bayn
mckk054.2  a wodhevi y'n eur na
mckk054.3  rag ev a wodhya yn fin
mckk054.4  ha'n kig ny vynna henna
mckk054.5  mes y dhenses o mar fin
mckk054.6  pub eur a'n trelya dhedha
mckk054.7  mayth eth war benn y dhewlin
mckk054.8  ha pysi yn kettellma

mckk055.1  maras yw dha vodh ow thas
mckk055.2  gwra dhe'n payn ma ow gasa
mckk055.3  mes bedhes gwrys dha vynnas
mckk055.4  arloedh dyw dha vodh dell vo
mckk055.5  dh'y dhyssiplys y trelyas
mckk055.6  y's kavas oll ow koska
mckk055.7  yn-medh krist unn pols goelyas
mckk055.8  ny yllowgh dhe'm konfortya

mckk056.1  ena krist sur a's gasas
mckk056.2  hag eth arta dhe bysi
mckk056.3  war benn-glin dhiworth y das
mckk056.4  dell lavarsa ragon ni
mckk056.5  y baynys o krev ha bras
mckk056.6  warnodho heb y dylli
mckk056.7  reson o rag oll an wlas
mckk056.8  ev a wodhya y ferwi

mckk057.1  yn-medh krist o dyw ha den
mckk057.2  arta dh'y abesteli
mckk057.3  golyewgh ha pysewgh yn fen
mckk057.4  rag own an jowl ha'y vaystri
mckk057.5  tressa gweyth hag ev yn kren
mckk057.6  y pysis dyw delirv vy
mckk057.7  arloedh mar ny yll bos ken
mckk057.8  bedhes kepar dell vynni

mckk058.1  yesus krist digonfortys
mckk058.2  war benn dewlin pan esa
mckk058.3  a'n nev y feu dannvenys
mckk058.4  el dhodho dh'y gonfortya
mckk058.5  mab dyw o kemmys grevys
mckk058.6  rag toemmder ev a hwysa
mckk058.7  dowr ha goes yn kemmyskys
mckk058.8  hwys krist rag dha gerensa

mckk059.1  krist kemmys payn a'n jeva
mckk059.2  angus tynn ha galarow
mckk059.3  may teuth an goes ha droppya
mckk059.4  war y fas an karadow
mckk059.5  denvydh ny yll amontya
mckk059.6  na leverel war anow
mckk059.7  oll myns paynys a'n jeva
mckk059.8  kyns es y vones marow

mckk060.1  lemmyn ni a yll gweles
mckk060.2  hag ervira fest yn ta
mckk060.3  krist dhe wodhav dre dhenses 
mckk060.4  meur a benans y'n bys ma
mckk060.5  ev ny ylli dre dhywses
mckk060.6  godhav naneyl drog na da
mckk060.7  rag mester o war an bys
mckk060.8  hag oll myns eus ev a wra

mckk061.1  pan o y bysadow gwrys
mckk061.2  dhe'n dewdhek y leveris
mckk061.3  koskewgh lemmyn mars yw prys
mckk061.4  powesewgh hwi yw grevys
mckk061.5  tus eus dhymm ow tevones
mckk061.6  yw gans ow thraytour dyskys
mckk061.7  fatell dhons dh'ow hemmeres
mckk061.8  ha dell vydhav hembrenkys

mckk062.1  kepar dyw dell leveris
mckk062.2  pan esa krist ow pysi
mckk062.3  yudas eth yn y negys
mckk062.4  an jowl yw a'n hembrenki
mckk062.5  dhe'n edhewon derivys
mckk062.6  dell o y fynnas synsi
mckk062.7  shyndys veu dre govaytys
mckk062.8  yndella yw lies huni

mckk063.1  dhe'n edhewon pan dhodhya
mckk063.2  'leveris hag i ow tos
mckk063.3  my a grys yn ta spedya
mckk063.4  y'm negys haneth yn nos
mckk063.5  dewgh genev ha holyewgh vy
mckk063.6  godhvedhewgh na wrellowgh tros
mckk063.7  ha my a wra dhe krist amma
mckk063.8  may hallowgh y aswonnvos

mckk064.1  an prynsys esa y'n pow
mckk064.2  gans yudas a dhannvonas
mckk064.3  tus ven gwiskys yn arvow
mckk064.4  kepar ha dell ens dhe'n gas
mckk064.5  gansa i a dhug golow
mckk064.6  nos o ny welens yn fas
mckk064.7  bys yn yesus karadow
mckk064.8  i eth dell dhyskas yudas

mckk065.1  pan dhodhyens bys y'n tyller
mckk065.2  mayth esa krist ow pysi
mckk065.3  lowena dhis a vester
mckk065.4  yn-medh yudas an brathki
mckk065.5  dhodho y hwrug fekyl cher
mckk065.6  hag y amma truesi
mckk065.7  ev a vynna yn ober
mckk065.8  gul ken es dell dhyskwedhi

mckk066.1  yesus a gewsis pur deg
mckk066.2  yudas ow ri ty a vynn
mckk066.3  dre dha vay a reth mar hweg
mckk066.4  dhe neb a'm torment mar dynn
mckk066.5  molleth den ha gour ha gwreg
mckk066.6  a dheu poran er dha bynn
mckk066.7  paynys a'th wra morethek
mckk066.8  yn ifarn down pub termyn

mckk067.1  yesus krist a wovynnis
mckk067.2  orth an bobel a dheuth di
mckk067.3  gans an fals yn y servis
mckk067.4  pandra yw a vynnowgh hwi
mckk067.5  an re na a worthybis
mckk067.6  yesus yw a'n kaffen ni
mckk067.7  an arloedh a worthybis
mckk067.8  my yw henna yredi

mckk068.1  pur wir drefenn an vertu
mckk068.2  a'n lavar krist pan gowsas
mckk068.3  neb a hwilowgh hwi my yw
mckk068.4  dhe-ves i a omdennas
mckk068.5  rag own i a janjyas liw
mckk068.6  rag gwannder i a goedhas
mckk068.7  yn travydh i nyns ens gwiw
mckk068.8  dhe wuthyl dres y vynnas

mckk069.1  krist a wovynnas arta
mckk069.2  orth an edhewon wokki
mckk069.3  agas negys pyth ywa
mckk069.4  piw yw neb a hwilowgh hwi
mckk069.5  yesus krist a nasara
mckk069.6  an re na a worthybi
mckk069.7  yn-medh yesus my ywa
mckk069.8  lemmyn gwrewgh agas maystri

mckk070.1  hware i a'n kemmeras
mckk070.2  hag a'n synsis yntredha
mckk070.3  gans lavarow y'n skornyas
mckk070.4  galloes o grontys dhedha
mckk070.5  dhe wuthyl aga mynnas
mckk070.6  yndella ev a vynna
mckk070.7  may halla dre baynys bras
mckk070.8  merwel rag dha gerensa

mckk071.1  peder a'n eyl tenewen
mckk071.2  yn-mes a dennas kledha
mckk071.3  hag a droghas ryb an penn
mckk071.4  skovarn onan anedha
mckk071.5  krist a settyas yn tien
mckk071.6  an skovarn arta dhe dre
mckk071.7  hag a'n dyghtyas pur lowen
mckk071.8  maga teg dell re bia

mckk072.1  gorr dha gledha yn y woen
mckk072.2  dhe beder krist a erghis
mckk072.3  rag dre gledha a vywo
mckk072.4  dre gledha a fydh ledhys
mckk072.5  dewdhek lyjyon yn unn rew
mckk072.6  via a'n nev dannvenys
mckk072.7  ha moy a mynnen dhymmo
mckk072.8  pysi ow thas pur barys

mckk073.1  hag a pe yndella my
mckk073.2  nevra ny vien fethys
mckk073.3  y'n eur na fatell via
mckk073.4  a'm bywnans dell yw skrifys
mckk073.5  y'n lyvrow yn lies le
mckk073.6  dre brofusi leverys
mckk073.7  `res yw porres heb strivya
mckk073.8  bodh ow thas dhe vos sywys'

mckk074.1  yesus a gewsis arta 
mckk074.2  hwi a dheuth dhymm yn arvow
mckk074.3  dre dreyson yn unn skolkya
mckk074.4  gans boklers ha kledhedhyow
mckk074.5  dhe'm kemmeres dhe'm shyndya
mckk074.6  dhe'm paynia bys yn krow
mckk074.7  kepar ha dell vena vy
mckk074.8  an purra lader y'n pow

mckk075.1  yn agas mysk pan esen
mckk075.2  laghys dyw dhywgh ow tyski
mckk075.3  galloes nyns esa kammenn
mckk075.4  dhe'm k'ara na dhe'm synsi
mckk075.5  lemmyn deuva ken termyn
mckk075.6  ow thas re'm grontyas dhy'hwi
mckk075.7  leun a beghas ny wonn ken
mckk075.8  dhe wuthyl agas maystri

mckk076.1  y'n eur na i a golmas
mckk076.2  y dhiwvregh fast gans kroenow
mckk076.3  an goes yn-mes may tardhas
mckk076.4  dell fastsens an kolmennow
mckk076.5  gansa i a'n hembronkyas
mckk076.6  yn prys hanter-nos heb wow
mckk076.7  bys yn aga fryns annas
mckk076.8  o unn juster bras y'n pow

mckk077.1  tus krist dhe-ves a fias
mckk077.2  pub a'y du pur vorethek
mckk077.3  saw peder krist a holyas
mckk077.4  a-bell avel unn ownek
mckk077.5  dhe dyller an prins annas
mckk077.6  ena yth esa sedhek
mckk077.7  orto ev a esedhas
mckk077.8  may klywa lev yesus hweg

mckk078.1  an pryns skon a leveris
mckk078.2  ty krist lavar dhymm ple'ma
mckk078.3  dha dus mar vold re dhyssys
mckk078.4  prag na dhons genes omma
mckk078.5  an laghys a bregowthys
mckk078.6  lemmyn dyskwa mars yns da
mckk078.7  ha yesu a worthybis
mckk078.8  ev dell vynna y'n eur na

mckk079.1  pur apert hag yn golow
mckk079.2  y leveris ow dyska's
mckk079.3  ow laghys ha'w lavarow
mckk079.4  seul a vynna y's klywas
mckk079.5  yn le mayth en y'n trevow
mckk079.6  yn splann my a's derivas
mckk079.7  ny gowsyn yn tewolgow
mckk079.8  a-dryv tus yn unn hanas

mckk080.1  pandra a wovynn'ta sy
mckk080.2  dhiworth vy ha'm laghys
mckk080.3  mara mynnydh govynn e
mckk080.4  orth an keth re a's klywas
mckk080.5  an re na 'yll dha dhyski
mckk080.6  yndella i re dhyskas
mckk080.7  yndellma heb vileni
mckk080.8  orto yesus a gowsas

mckk081.1  gans henna a'n edhewon
mckk081.2  onan yn-bann a sevis
mckk081.3  hag a ros ryb an skovarn
mckk081.4  boks dhe krist a-dhesempis
mckk081.5  ha dhe yesus y honan 
mckk081.6  an harlot a leveris
mckk081.7  piw a worras y'th kolonn
mckk081.8  kows yndellma orth justis

mckk082.1  yn-medh yesus y'n eur na
mckk082.2  mara kewsis falsuri
mckk082.3  ha ny bleg genes henna
mckk082.4  ha fals ty dog dustuni
mckk082.5  mes mara kewsis yn ta
mckk082.6  ha'n gwiryonedh y synsi
mckk082.7  prag y'm gwyskydh yndellma
mckk082.8  nyns yw marnas bileni

mckk083.1  ena meur a vileni
mckk083.2  peder dhe krist a welas
mckk083.3  y skornya ha'y voksusi
mckk083.4  trewa yn y dhewlagas
mckk083.5  hag ev rag own ny ylli
mckk083.6  gans yesus kewsel ger 'vas
mckk083.7  henn o poynt a falsuri
mckk083.8  dedhewys heb keweras

mckk084.1  unn venyn hardh 'ynnias
mckk084.2  war peder y vos trygys
mckk084.3  gans yesus ev a naghas
mckk084.4  y arloedh a-dhesempis
mckk084.5  taw gans krist my a'th welas
mckk084.6  gwreg arall a leveris
mckk084.7  peder arta a gowsas
mckk084.8  bythkweyth my ny'n aswonnis

mckk085.1  meur a dus a leveris
mckk085.2  ny dal dhis kamm y nagha
mckk085.3  dre dha gows yth yw prevys
mckk085.4  dha vos den a galila
mckk085.5  ev a dos a-dhesempis
mckk085.6  maga town ti dell wodhya
mckk085.7  gans krist na via trygys
mckk085.8  na bythkweyth ev na'n gwelsa

mckk086.1  gans henna ev a glywas
mckk086.2  an kulyek skon ow kana
mckk086.3  ha krist orto a hwithras
mckk086.4  a'n paynys bras mayth esa
mckk086.5  peder sur a omdennas
mckk086.6  y'n eur na dell re beghsa
mckk086.7  ow nagha dyw leun a ras
mckk086.8  hag ev gwarnys dell via

mckk087.1  hware yn-mes y trelyas
mckk087.2  ha'y golonn nammna dorra
mckk087.3  rag y arloedh leun a ras
mckk087.4  mar dhignas ev dh'y nagha
mckk087.5  dybri boes ev ny vynnas
mckk087.6  lemmyn pub eur oll oela
mckk087.7  dhodho bys pan dhannvonas
mckk087.8  krist y to dhe galila

mckk088.1  yesus a veu dannvenys
mckk088.2  a-dhiworth an pryns annas
mckk088.3  gans tus ven a-dhesempis
mckk088.4  bys y'n epskop kaifas
mckk088.5  dredho krist may fe breusys
mckk088.6  oll dh'y vodh ha dh'y vynnas
mckk088.7  meur a dus o kuntellys
mckk088.8  er y bynn dh'y guhudhas

mckk089.1  rag y vos war bronteryon
mckk089.2  mester bras a-berth y'n wlas
mckk089.3  gorrys veu yn y golonn
mckk089.4  yndellma gul may kowsas
mckk089.5  res yw porres dhe onan
mckk089.6  merwel rag pobel an wlas
mckk089.7  pobel yesus y honan
mckk089.8  na vons trygys gans satnas

mckk090.1  an edhewon yntredha
mckk090.2  a hwilas dustuniow
mckk090.3  rag payna krist ha'y shyndya
mckk090.4  ny gewsens dhe blegadow
mckk090.5  saw war dhyw i a vynna
mckk090.6  dre envi leverel gow
mckk090.7  a dus fals i re dhodhya
mckk090.8  an purra ladron y'n pow

mckk091.1  ha dew a dhug dustuni
mckk091.2  y'n klywsons ow leverel
mckk091.3  pur wir y fynna terri
mckk091.4  an tempel krev ha'y wudhyl
mckk091.5  war-lergh henna dre vaystri
mckk091.6  y'n tressa dydh heb fyllel
mckk091.7  dre nerth bras y'n drehevi
mckk091.8  bythkweyth ev na via gwell

mckk092.1  neb o mester ha justis
mckk092.2  orth yesus ev a gowsas
mckk092.3  myns eus omma kuntellys
mckk092.4  pur apert i re'th vlamyas
mckk092.5  ha ty ger vydh ny gewsis
mckk092.6  omwith lemmyn mar kodhes
mckk092.7  oll yesus a'n godhevis
mckk092.8  ha'y worthybi ny vynnas

mckk093.1  kayfas arta a gewsis
mckk093.2  yn hanow dyw ty lavar
mckk093.3  mars os dyw dell dannvensys
mckk093.4  my yw yn-medh krist yn hwar
mckk093.5  yn nev y fydhav trygys
mckk093.6  a'n barth deghow gans am kar
mckk093.7  yn sur dhyw ow tevones
mckk093.8  hwi a'm gwelvydh heb neb mar

mckk094.1  kayfas pur wir a sorras
mckk094.2  hag eth pur fol y'n eur na
mckk094.3  hag a skwardyas y dhillas
mckk094.4  pan gowsas krist yndella
mckk094.5  y terivis dre sorr bras
mckk094.6  dustuniow drog na da
mckk094.7  ny res dhyn ni dhe hwilas
mckk094.8  awos dampnya an den ma

mckk095.1  oll ow kows hwi a'n klywas
mckk095.2  leverewgh mar pydh sawys
mckk095.3  oll war-barth i a armas
mckk095.4  gwiw yw dhe vones ledhys
mckk095.5  gans mowys i a'n skornyas
mckk095.6  yn y fas i a drewis
mckk095.7  ty yw mab dyw leun a ras
mckk095.8  yn ges i a leveris

mckk096.1  gans kweth y benn y kwethens
mckk096.2  gweles banna na ylli
mckk096.3  dhe yesus krist byttegyns
mckk096.4  ow kul drog ha bileni
mckk096.5  avel brathkeun aga dyns
mckk096.6  orto i a dheskerni
mckk096.7  er aga fynn byttegyns
mckk096.8  krist unn ger ny leveri

mckk097.1  hag i orth y dormentya
mckk097.2  y kudhens y benn gans kweth
mckk097.3  ha'n dus esa oll y'n dre
mckk097.4  ha prynsys y'n pow ynwedh
mckk097.5  ha meur a bobel gansa
mckk097.6  a dheghow sur hag a gledh
mckk097.7  dhe krist y tens dh'y shyndya
mckk097.8  ha dh'y dhri dhe'n dor gans meth

mckk098.1  i eth ha yesus gansa
mckk098.2  bys yn pilat o justis
mckk098.3  anodho breus may rolla
mckk098.4  dre y vreus may fe ledhys
mckk098.5  'lavarsons i heb pita
mckk098.6  agan traytour yw kevys
mckk098.7  res yw dhiso y dhampnya
mckk098.8  dhe'n mernans a-dhesempis

mckk099.1  yn-medh pilat pana dra
mckk099.2  'ynniowgh hwi warnodho
mckk099.3  na ve bos fals an den ma
mckk099.4  ny'n drossen ni bys dhiso
mckk099.5  y leveris dre lagha
mckk099.6  ha hwi dampnyewgh e ytho
mckk099.7  yn-medhons i ni a wra
mckk099.8  dampnya den lader kyn fo

mckk100.1  henna pilat pan welas
mckk100.2  kemmys kowses er y bynn
mckk100.3  routers ha tus rych y'n wlas
mckk100.4  resons mar fol ha mar dynn
mckk100.5  pilat orto govynnas
mckk100.6  y'n keth vaner ma govynn
mckk100.7  o'ta mab dyw leun a ras
mckk100.8  lemmyn gwir ty lavar dhyn

mckk101.1  yn-medh krist an kuv kolonn
mckk101.2  pur wir ty re leveris
mckk101.3  ty a wodhyes dha honan
mckk101.4  py dre gen re 'veus gwarnys
mckk101.5  pilat a gewsis yn skon
mckk101.6  ty a veu dhymm dannvenys
mckk101.7  lavar dhymmo dha honan
mckk101.8  pyth yw an drog re wrussys

mckk102.1  yn-medh yesus nyns usi
mckk102.2  ow mestrynsys y'n bys ma
mckk102.3  hag a pe ow thus dhy'hwi
mckk102.4  ny'm delyrvsens yndellma
mckk102.5  ytho myghtern o'ta sy
mckk102.6  yn-medh pilat y'n eur na
mckk102.7  gwir re gewssys yredi
mckk102.8  yn-medh krist myghtern oma

mckk103.1  ena yudas pan welas
mckk103.2  krist an bywnans na sawya
mckk103.3  an arghans a gemmeras
mckk103.4  rag korf krist dhe resseva
mckk103.5  ev a'n tewlis dre sorr bras
mckk103.6  dhe'n edhewon yntredha
mckk103.7  dremas yw ev leun a ras
mckk103.8  neb re werthis yn medh e

mckk104.1  yudas skaryoth a gowsas
mckk104.2  y'n keth vaner ma arta
mckk104.3  fest yn krev my re beghas
mckk104.4  yesus dhy'hwi ow kwertha
mckk104.5  da y hwonn y vos a ras
mckk104.6  gevyans my ny'm beus nevra
mckk104.7  moy pegh o pa'n dispresyas
mckk104.8  es dell o pan y'n gwertha

mckk105.1  ha'n edhewon a gewsis
mckk105.2  pandr'yw henna dhyn nyni
mckk105.3  ni a'n prenas dhiworthis
mckk105.4  hag a'th pes pur yredi
mckk105.5  yudas eth a-dhesempis
mckk105.6  an eyl tu dhe omgregi
mckk105.7  kavas daffar pur barys
mckk105.8  lovan krev rag y synsi

mckk106.1  enev yudas ny allas
mckk106.2  dos yn-mes war y anow
mckk106.3  rag y anow a ammas
mckk106.4  dhe yesu leun a rasow
mckk106.5  dyowlow ifarn a skwardyas
mckk106.6  korf yudas oll dhe dharnow
mckk106.7  hag anodho a gyrghas
mckk106.8  y enev dhe dewolgow

mckk107.1  an edhewon dre envi
mckk107.2  a gewsis krist rag shyndya
mckk107.3  pilat justis o'ta sy
mckk107.4  yesus gorwith y dhampnya
mckk107.5  a yerusalem dhyn ni
mckk107.6  ev a dheuth a galila
mckk107.7  laghys nowydh ow tyski
mckk107.8  lies ganso ow trelya

mckk108.1  gansa pilat pan glywas
mckk108.2  bos yesus a galila
mckk108.3  bos herodes war an wlas
mckk108.4  myghtern pilat a wodhya
mckk108.5  rakhenna y tannvonas
mckk108.6  krist dhodho ma'n dampnya
mckk108.7  routh veur a dus a'n sywyas
mckk108.8  pub eur parys dh'y vlamya

mckk109.1  i eth bys yn herodes
mckk109.2  ha krist gansa fast kelmys
mckk109.3  ev a gara krist gweles
mckk109.4  rag kemmys yth o praysys
mckk109.5  ganso mar kalla klywes
mckk109.6  hweldh nowydh a ve koyntys
mckk109.7  mar kalla trelya dhe-hys
mckk109.8  lavar krist pan ve klywys

mckk110.1  dhe herodes yth esa
mckk110.2  pur wir orth pilat sorr bras
mckk110.3  y weles ev ny gara
mckk110.4  na bos yn y gowethas
mckk110.5  dhodho yesus dh'y dhampnya
mckk110.6  pilat bys pan dhannvonas
mckk110.7  y'n eur na keskowetha
mckk110.8  i a veu ha speshyal bras

mckk111.1  herodes a wovynnis
mckk111.2  orth yesus krist lies tra
mckk111.3  ha travydh ny worthybis
mckk111.4  ma'n jeva marth a henna
mckk111.5  an edhewon a gewsis
mckk111.6  doen dhyn dustuni a wra
mckk111.7  myghtern y fynn bos synsys
mckk111.8  ha mester bras y'n bys ma

mckk112.1  kemmys tra a lavarsa
mckk112.2  ena i a'n rebukyas
mckk112.3  dherak an tri mayth esa
mckk112.4  annas pilat ha kayfas
mckk112.5  pur vilen i a'n pyltya
mckk112.6  hag yn spitus a'n skornyas
mckk112.7  moyha dhodho drog a wre
mckk112.8  henna 'vedha 'n gwella gwas

mckk113.1  herodes a leveris
mckk113.2  dhe'n edhewon ewgh yn fen
mckk113.3  dhe pilat agas justis
mckk113.4  rag my a'n syns pur dhen len
mckk113.5  ha leverewgh bos gevys 
mckk113.6  oll ow sorr bedhes lowen
mckk113.7  ha'm galloes y vos grontys
mckk113.8  dhodho dhe vreusi an den

mckk114.1  i a wiskas krist gans gwynn
mckk114.2  avel fol i a'n skornya
mckk114.3  hag a'n gweska fest yn tynn
mckk114.4  byttegyns ger ny gewsi
mckk114.5  hag a'n hembronkas bys yn
mckk114.6  pilat o justis dhedha
mckk114.7  may kaffens i aga gwayn
mckk114.8  war yesus krist dh'y ladha

mckk115.1  dhe'n jowl meur neb o tus keth
mckk115.2  dhe pilat a leveris
mckk115.3  lowenha gwellha dha feth
mckk115.4  herodes re'th tynnerghis
mckk115.5  yn y golonn fast res eth
mckk115.6  meur a gerensa orthis
mckk115.7  hag ev a dalvydh dhis hwath
mckk115.8  y enora dell wrussys

mckk116.1  ha dhiso y tannvonas
mckk116.2  y alloes krist rag jujya
mckk116.3  ha ni a'th kusul na as 
mckk116.4  lemmyn y vodh heb sywya
mckk116.5  yn-medh pilat skila 'vas
mckk116.6  my ny gavav re'm lowta
mckk116.7  na bydh moy ev ny gavas
mckk116.8  prag may fe res y dhampnya

mckk117.1  orth pilat oll y settsons
mckk117.2  ha warnodho a wrug kri
mckk117.3  rag yesus krist dhe'n mernans
mckk117.4  i a vynna porres dri
mckk117.5  yn-medh pilat orth an myns
mckk117.6  a'n pegh piwas res yw ri
mckk117.7  my ny gavav moy es kyns
mckk117.8  reson gans gwir dh'y vreusi

mckk118.1  an edhewon a vynna
mckk118.2  porres y vones ledhys
mckk118.3  resons i a ri ragdho
mckk118.4  mes war fals yth ens grondys
mckk118.5  henna pilat a wodhya
mckk118.6  rag henna a-dhesempis 
mckk118.7  bys yn kayfas dh'y jujya
mckk118.8  ev a wrug may fe gorrys

mckk119.1  kaifas a'n dros arta
mckk119.2  dhe pilat o penn justys
mckk119.3  hag ev eth dh'y gusulya
mckk119.4  yesus krist may fe ledhys
mckk119.5  an edhewon a arma
mckk119.6  traytour pur y vos kevys
mckk119.7  hag oll drog seul a wrussa
mckk119.8  ha gow bras ganso klywys

mckk120.1  yn-medh pilat marth a'm beus
mckk120.2  kemmys drog a wodhevydh
mckk120.3  ha ty reson vydh a-dreus
mckk120.4  er aga fynn ny gewsydh
mckk120.5  a ny wel'ta oll myns eus
mckk120.6  orth dha vlamya yn sowedh
mckk120.7  hag ow ri dhis boksow treus
mckk120.8  byttegyns ty ny skonydh

mckk121.1  yn-medh pilat my ny wonn
mckk121.2  dhe'n traytour esa ganso
mckk121.3  yn krist kavoes bydh reson
mckk121.4  merwel prag y res dhodho
mckk121.5  y helwis an edhewon
mckk121.6  laghys eus y'n pow a-dro
mckk121.7  may res y ladha yn skon
mckk121.8  myghtern neb a omwrello

mckk122.1  own bos krist mab dyw an nev
mckk122.2  an tebel el a'n jeva
mckk122.3  rakhenna skon yth eth ev
mckk122.4  dhe wreg pilat mayth esa
mckk122.5  ha'n tebel el hager bryv
mckk122.6  yn hy holonn a worra
mckk122.7  war hy mester venjans krev
mckk122.8  y to yesus mar latha

mckk123.1  dh'y gour hi a dhannvonas
mckk123.2  a krist kepar dell welsa
mckk123.3  yn kettellma dre gannas
mckk123.4  nyns yw ragos sy ladha
mckk123.5  krist yw synsys meur dhremas
mckk123.6  dhe dhenvydh awos plegya
mckk123.7  rag haneth my re welas
mckk123.8  y to venjans ha'th ladha

mckk124.1  onan esa yn pryson
mckk124.2  barabas yth o gelwys
mckk124.3  prysonys o dre drayson
mckk124.4  ha rag denladh kekeffrys
mckk124.5  maner o dhe'n edhewon
mckk124.6  war dhydh pask orth an justis
mckk124.7  a'n pryson govynn onan
mckk124.8  ha bos henna delivrys

mckk125.1  pilat a vynnsa gwitha
mckk125.2  bywnans yesus dre goyntys
mckk125.3  hag a leveris dhedha
mckk125.4  yndellma dell yw skrifys
mckk125.5  lemmyn mirewgh pyneyl'a
mckk125.6  a'n dus a vydh delivrys
mckk125.7  po krist leverewgh skila
mckk125.8  po barabas den blemys

mckk126.1  an edhewon a armas
mckk126.2  dre bur envi my a grys
mckk126.3  delyrv dhyn ni barabas
mckk126.4  ha henna oll ni a bys
mckk126.5  pilat arta a gowsas
mckk126.6  a yesus pyth a vydh gwrys
mckk126.7  y hawlsons gans kolonn vras
mckk126.8  dhe'n mernans bedhes gorrys

mckk127.1  pilat yn ta a wodhya
mckk127.2  i dhe gewsel dre envi
mckk127.3  rakhenna ev a vynnsa
mckk127.4  gwitha krist heb vileni
mckk127.5  hag a leveris dhedha
mckk127.6  mar mynnowgh my a'n chasti
mckk127.7  oll war-barth yn nisyta
mckk127.8  hag a'n delyrv dhe wari

mckk128.1  y helwis an edhewon
mckk128.2  bedhes ev yn krows gorrys
mckk128.3  yn-medh pilat my ny wonn
mckk128.4  reson prag y fydh dempnys
mckk128.5  y hawlsons gans moy kolonn
mckk128.6  bedhes ev yn krows ledhys
mckk128.7  yn-medh pilat bydh reson
mckk128.8  dh'y ladha nyns eus kevys

mckk129.1  ha pilat dhe war breder
mckk129.2  a leveris dhe yesu
mckk129.3  oll an dus ma a lever
mckk129.4  dhe vos kregys ty yw gwiw
mckk129.5  lavar gwir dhymmo unn ger
mckk129.6  mars o'ta mab den ha dyw
mckk129.7  krist a gewsis deboner
mckk129.8  ty a leveris dell yw

mckk130.1  hware i a'n destryppyas
mckk130.2  mar noeth genys dell via
mckk130.3  hag orth post fast a'n kolmas
mckk130.4  unnweyth na ylli plynchya
mckk130.5  hag ena dew a'n skorjyas
mckk130.6  yn tebel gans dew skorjya 
mckk130.7  ha hager fest a'n dyghtyas
mckk130.8  korf ha penn treys ha diwla

mckk131.1  yn skorjys prennyer esa
mckk131.2  yn diwla an dhew edhow
mckk131.3  hag yn fast kelmys dhedha
mckk131.4  kerdyn gwedhyn 'mysk kroenow
mckk131.5  may fons hebleth dhe gronkya
mckk131.6  hag a-rag gwrys kolmennow
mckk131.7  gans pub kolmenn mayth ella
mckk131.8  pan weskens yn-mes an krow

mckk132.1  ha'n dhew na bys pan vons skwith
mckk132.2  war krist y fons ow kronkya
mckk132.3  ma na'n jeva goeth na lith
mckk132.4  nag esa orth y revya
mckk132.5  na war y gorf hweg tamm vydh
mckk132.6  pur wir henn o meur byta
mckk132.7  ha hwath moy hwi a glywvydh
mckk132.8  a dorment krist dell hwarsa

mckk133.1  yntredha avel tus fol
mckk133.2  garlont spern a veu dyghtys
mckk133.3  ha dre aga husul oll
mckk133.4  war y benn a veu gorrys
mckk133.5  mayth o skwerdys a-dro oll
mckk133.6  a'y benn y woes o skoellys
mckk133.7  hag ynno fest lies toll
mckk133.8  gans an dreyn a veu tellys

mckk134.1  gans den skentyl a wodhya
mckk134.2  my a glewas leverel
mckk134.3  an arlont i dhe dhenna
mckk134.4  war y benn gans kemmys nell
mckk134.5  may teuth an dreyn ha kropya
mckk134.6  dhe'n ympynnyon dre an tell
mckk134.7  henn o payn a veur byta
mckk134.8  esa krist ow kodhevel 

mckk135.1  a finna gwartha y benn
mckk135.2  war y gorf bys yn y droes
mckk135.3  skwerdys oll o y groghen
mckk135.4  hag ev kudhys yn y woes
mckk135.5  meur o an payn a-der ken 
mckk135.6  dhe vab dyw meur y alloes
mckk135.7  dell lever dhyn an lyver
mckk135.8  kemmys payn ny veu a'y oes

mckk136.1  i a wiskas krist gans kweth
mckk136.2  ha'n purpur rych o dyghtys
mckk136.3  rag y dhri dhe'n dor gans meth
mckk136.4  yn ges i a leveris
mckk136.5  meur a enor ty a'fydh
mckk136.6  ty yw myghtern kurunys
mckk136.7  yn y leuv dheghow ynwedh
mckk136.8  gwelenn wynn a veu gorrys

mckk137.1  hag yth ens dhe benn dewlin
mckk137.2  hag y kewsens dh'y skornya
mckk137.3  hag a gamma aga min
mckk137.4  pub onan rag y esya
mckk137.5  lowena dhis ty yw dhyn
mckk137.6  myghtern res yw dha wordhya
mckk137.7  henn o dhodho meur a bayn
mckk137.8  mayth esens orth y ranna

mckk138.1  onan gans an keth welenn
mckk138.2  yn leuv krist a veu gorrys
mckk138.3  a'n gwyskis lash war an penn
mckk138.4  boemm pur gewar desedhys
mckk138.5  ha boksow lies hepken
mckk138.6  ha tummasow kekeffrys
mckk138.7  dhe krist a-dro dh'y dhiwen
mckk138.8  gans nerth bras a veu settys

mckk139.1  kolonn den a yll krakkya
mckk139.2  a vynna prest prederi
mckk139.3  a'n paynys bras a'n jeva
mckk139.4  ha'n despit heb y dylli
mckk139.5  hag oll rag dha gerensa
mckk139.6  yesus krist a's godhevi
mckk139.7  lemmyn gorwith y gara
mckk139.8  ha gwayt dinatur na vi

mckk140.1  pilat eth yn-mes a'y hel
mckk140.2  yn unn lowarth a'n jevo
mckk140.3  ogas o nyns esa pell
mckk140.4  hag a worras krist ganso
mckk140.5  ena orto rag kewsel
mckk140.6  kweth esa a-dro dhodho
mckk140.7  prest an edhewon debel
mckk140.8  dhe yesus esens a-dro

mckk141.1  ena pilat a gewsis
mckk141.2  yndellma dhe'n edhewon
mckk141.3  my ny wonn bones kevys
mckk141.4  y'n den ma bydh acheson
mckk141.5  may res y vones ledhys
mckk141.6  godhvedhewgh kettep onan
mckk141.7  dell yw an den ma dyghtys
mckk141.8  mirewgh yn agas kolonn

mckk142.1  pan y'n kavsons yntredha
mckk142.2  oll war-barth i a elwis
mckk142.3  ty pilat ladh e ladh e
mckk142.4  mernans an grows desempis
mckk142.5  pilat a gewsis arta
mckk142.6  dredhowgh hwi bedhes ledhys
mckk142.7  rag ynno my ny gava'
mckk142.8  skila 'vas may fo dempnys

mckk143.1  an debel dus a gewsis
mckk143.2  dhyn ni sur yma lagha
mckk143.3  may res y vones ledhys
mckk143.4  rag mab dyw ev a omwra
mckk143.5  own a gachyas an justis
mckk143.6  pan glywas kows yndella
mckk143.7  rakhenna a-dhesempis
mckk143.8  y trelyas dh'y esedhva

mckk144.1  orth krist ev a wovynnis
mckk144.2  ty dhen a ble o'ta jy
mckk144.3  dh'y gows krist ny worthybis
mckk144.4  yn-medh pilat yredi
mckk144.5  gorthybi ty ny vynnsys
mckk144.6  a ny wodhes ow maystri
mckk144.7  bos dhymmo may fes ledhys
mckk144.8  bo delivrys dhe wari

mckk145.1  yn-medh yesus y'n eur na
mckk145.2  maystri vydh ty ny 'fia
mckk145.3  warnav vy drog vydh na da
mckk145.4  ken onan dhis na'n rolla
mckk145.5  bydh moy es edhow yn ta
mckk145.6  a beghas orth ow thrayta
mckk145.7  pilat pan glywas henna
mckk145.8  a hwilas y dhelivra

mckk146.1  ha'n edhewon oll a-dro
mckk146.2  dhe pilat a leveri
mckk146.3  kerensa sesar ytho
mckk146.4  ny dheu lemmyn bileni
mckk146.5  mar ny wredh devri dhodho
mckk146.6  a-bervedh yn krows kregi
mckk146.7  rag myghtern a omwrello
mckk146.8  dhe sesar yw kontrari

mckk147.1  ena pilat pan glywas
mckk147.2  an lavarow na gansa
mckk147.3  yesus ev a dhiskwedhas
mckk147.4  pur ewn y'n kres yntredha
mckk147.5  awotta ev a gowsas
mckk147.6  agas myghtern ple'mava
mckk147.7  oll war-barth i a'n naghas
mckk147.8  hag a erghis y ladha

mckk148.1  yn-medh pilat hwi a vynn
mckk148.2  dres puptra my dh'y ladha
mckk148.3  agas myghtern meth yw dhyn
mckk148.4  na vedhes klywys nevra
mckk148.5  yn-medhons i ny'n gordhyn
mckk148.6  na ny goedh dhyn y wordhya
mckk148.7  na ken myghtern ny vynnyn
mckk148.8  es sesar kavoes nevra

mckk149.1  y dhiwla pilat 'wolghas
mckk149.2  hag a leveris dhedha
mckk149.3  glan ov a woes an dremas
mckk149.4  rag a'y woes venjans a dheu
mckk149.5  oll war-barth i a armas
mckk149.6  mar teu venjans ha koedha
mckk149.7  war agan fleghes yn fras
mckk149.8  ha warnan bedhes nevra 

mckk150.1  kammenn pilat pan welas
mckk150.2  na ylli krist delivra
mckk150.3  ma na'n jevo ev sorr bras
mckk150.4  dhiworth oll an gowetha
mckk150.5  rakhenna ev a jujyas
mckk150.6  yesus dhedha dh'y ladha
mckk150.7  dhe-ves i a dhelivras
mckk150.8  barabas kwit mayth ella

mckk151.1  pan o yesus dempnys
mckk151.2  a-berth yn krows may farwa
mckk151.3  hakkra mernans bydh ord'nys
mckk151.4  dhe greatur ny via
mckk151.5  an grows hwath nyns o parys
mckk151.6  na'n edhewon ny wodhya
mckk151.7  an prennyer py fens kevys
mckk151.8  dhe wuthyl krows anedha

mckk152.1  unn edhow a brederis 
mckk152.2  hag a leveris dhedha
mckk152.3  bones prenn yn dowr tewlys
mckk152.4  a'y oes y'n howl na via
mckk152.5  rag an grows yth o ord'nys
mckk152.6  ha'n edhewon ny wodhya
mckk152.7  hag a'n aval devedhys
mckk152.8  dredhi adam may peghsa

mckk153.1  an prennyer a veu kyrghys
mckk153.2  an grows skon dyghtys may fe
mckk153.3  hag ynni bones gorrys
mckk153.4  ragon ni krist a vynna
mckk153.5  ha war an prenn frut degys
mckk153.6  may feu sur dh'agan sawya
mckk153.7  may teuth frut may fen kellys
mckk153.8  rag adam dh'y attamya

mckk154.1  hwath kentrow dhedha nyns o
mckk154.2  yesus yn krows rag synsi
mckk154.3  y hawlsons oll a-dro
mckk154.4  mar kaffens gov yredi
mckk154.5  onan y hwelsons eno
mckk154.6  hag yth ethons dh'y bysi
mckk154.7  hag y lavarsons dhodho
mckk154.8  ty gwra teyr henter dhyn ni

mckk155.1  yn-medh an gov my ny wrav
mckk155.2  pur wir kentrow dhy'hwi vydh
mckk155.3  yn-medhons mar omwreth klav
mckk155.4  gordhiwedh ty a'n prenvydh
mckk155.5  awos guthyl hwel mar skav
mckk155.6  yn edhomm dhyn mar fyllydh
mckk155.7  y hworthybis ny vynnav
mckk155.8  aga guthyl war ow fydh 

mckk156.1  gans meur a justers y'n wlas
mckk156.2  ev a veu vil rebukys
mckk156.3  kavanskeus ev a hwilas
mckk156.4  rag own y vones ledhys
mckk156.5  yn-medh an gov kleves bras
mckk156.6  eus y'm diwla devedhys
mckk156.7  toul vydh ny allav yn fas
mckk156.8  ynna synsi dhe wonis

mckk157.1  res o dhodho diskwedhes
mckk157.2  dhe'n pur draytours y dhiwla
mckk157.3  warnedha gwelsons kleves
mckk157.4  byttegyns bydh nyns esa
mckk157.5  yn-medh y wreg meur varth bras
mckk157.6  yw henna dhymm re'm lowta
mckk157.7  hedhyw pan ythys yn-mes
mckk157.8  kleves vydh ny'th kemmersa

mckk158.1  yn-medh gwreg an gov dhedha
mckk158.2  kentrow dhy'hwi hwi ny fyll
mckk158.3  awos bos klav y dhiwla
mckk158.4  toch vydh gonis ev ny yll
mckk158.5  dell wonn yn unn fistena
mckk158.6  my a's gwra ny strechyav pell
mckk158.7  a-ban nag eus a wodhvo
mckk158.8  dhywgh parys a's gwrello gwell

mckk159.1  an debel wreg gasadow
mckk159.2  gans meur a doth eth y'n chi
mckk159.3  war hast dhe wuthyl kentrow
mckk159.4  may fens krev ha truesi
mckk159.5  dewdroes yesus karadow
mckk159.6  ha'y dhiwleuv i a delli
mckk159.7  rag an spikys o garow
mckk159.8  pan vons gwyskys dh'y synsi

mckk160.1  pan o an kentrow lymmys
mckk160.2  hi a's dug dhe'n edhewon
mckk160.3  krows yesus nans o parys
mckk160.4  i eth dh'y ladha yn skon
mckk160.5  bresel grev a veu sordys
mckk160.6  a'n grows piw ella dh'y doen
mckk160.7  dre veur strif y feu jujys
mckk160.8  y's degi krist y honan

mckk161.1  an kweth teg a veu di'skys
mckk161.2  ha'n purpur rych a usya
mckk161.3  ha'y bows y honan gorrys
mckk161.4  a-dro dhodho hi a veu
mckk161.5  gans y vamm y fia gwrys
mckk161.6  hag ev gensi ow tenna
mckk161.7  kepar yesus dell devis
mckk161.8  yndella an bows a wre

mckk162.1  oll mones i a vynna
mckk162.2  bys y'n mont a galvari
mckk162.3  a-ves dhe'n dre yth esa
mckk162.4  menydh ughel yredi
mckk162.5  an grows i a wrug gorra
mckk162.6  war skoedh yesus dh'y doen dhi
mckk162.7  dhe yesus krist may teffa
mckk162.8  oll an grev ha'n bileni

mckk163.1  dew lader dreus o dempnys
mckk163.2  a veu dyghtys gans yesu
mckk163.3  ganso ev may fens kregys
mckk163.4  onan dhodho a bub tu
mckk163.5  yesus a veu hembrynkys
mckk163.6  ha war y lergh meur a lu
mckk163.7  dre volder tebel justis
mckk163.8  rag y jasya kynth o dyw

mckk164.1  y vamm hwegoll a welas
mckk164.2  dell esens orth y dhyghtya
mckk164.3  pyteth meur a's kemmeras
mckk164.4  hy holonn nammna grakkya
mckk164.5  dre unn skochfordh y poenyas
mckk164.6  kavoes hy mab mar kalla
mckk164.7  y wortos hi a vynnas
mckk164.8  gweles yesus a gara

mckk165.1  pan welas hy mab dyghtys
mckk165.2  gans an edhewon mar vil
mckk165.3  ha'y vos gans spern kurunys
mckk165.4  ha pub dhodho ow kul gil
mckk165.5  hag yn y gorf bos gorrys
mckk165.6  goliow pals lies mil
mckk165.7  heb kows ger y klamderis
mckk165.8  y koedhas war boll hy hil

mckk166.1  ena pan sevis yn bann
mckk166.2  hi a gewsis dell ylli
mckk166.3  nyns yw ow faynys byghan
mckk166.4  eus lemmyn orth ow synsi
mckk166.5  ow holonn yntra mil dharn
mckk166.6  marth yw genev na skward hi
mckk166.7  pan welav ow mab mar wann
mckk166.8  ow toen kemmys vileni

mckk167.1  gensi prest diw venyn len
mckk167.2  esa orth hy honfortya
mckk167.3  maria magdalenen
mckk167.4  ha maria kleofa
mckk167.5  i a fistena yn fen
mckk167.6  arta dh'y dhierbynna
mckk167.7  rag kerensa nyns o ken
mckk167.8  y weles i a vynna

mckk168.1  benynes prest a holyas
mckk168.2  yesu krist yn unn arma
mckk168.3  yesus orta a viras
mckk168.4  hag a leveris dhedha
mckk168.5  fleghes meur ha benynes
mckk168.6  a yerusalem y'n dre
mckk168.7  a woer bos ow faynys bras
mckk168.8  ragov na hwilewgh oela

mckk169.1  oelewgh rag agas fleghes
mckk169.2  ha ragowgh agas honan
mckk169.3  an dydhyow a vydh gwelys
mckk169.4  hag a dheu sur yntredhon
mckk169.5  may fydh torrow bennigys
mckk169.6  bythkweyth na allas omdhon
mckk169.7  ha'n benynes kekeffrys
mckk169.8  na ve dhedha denys bronn

mckk170.1  y'n eur na dhe'n menydhyow
mckk170.2  hwi a ergh warnowgh koedha
mckk170.3  yn kettella an nansow
mckk170.4  hwi a bys rag 'gas kudha
mckk170.5  dell lavarav war anow
mckk170.6  war an prenn glas mara teu 
mckk170.7  y'n prenn sygh ha kasadow
mckk170.8  sur y'n eur na fatell veu

mckk171.1  y vamm hweg maria wynn
mckk171.2  pub eur fistena a wre
mckk171.3  may halla dos er y bynn
mckk171.4  hy mab kemmys a gara
mckk171.5  rag gwannder war benn dewlin
mckk171.6  hi a'n gwelas ow koedha
mckk171.7  ha'n loes a's kemmer's mar dynn
mckk171.8  may klamderas hi arta

mckk172.1  ena hi a veu sevys
mckk172.2  yn-bann ynter benynes
mckk172.3  arloedh hi a leveris
mckk172.4  ow holonn yma genes
mckk172.5  kepar ha ty hedhyw gwrys
mckk172.6  yn anken orth dha weles
mckk172.7  bythkweyth den ny wodhevis
mckk172.8  payn ella dh'y golonn nes

mckk173.1  an goelyas ha fowt dybri
mckk173.2  a wodhevis yesus ker
mckk173.3  ha'n strokosow truesi
mckk173.4  war y gorf dres pub maner 
mckk173.5  goes a'y benn ha'y eseli
mckk173.6  a dhroppya war y dhiwver
mckk173.7  rag dhodho ev na ylli
mckk173.8  doen an grows rag y wannder

mckk174.1  unn den a's dierbynnas
mckk174.2  simon o a'y ewn hanow
mckk174.3  y leveris dhodho gwas
mckk174.4  ty a dheg an grows heb wow
mckk174.5  a'y doen simon a skonyas
mckk174.6  ev a'n jeva strokosow
mckk174.7  na moy skonya ny vynnas
mckk174.8  rag own kavoes y ankow

mckk175.1  ev a dhug an grows gansa
mckk175.2  pur wir henn o a'y anvodh
mckk175.3  ny wrens i nahen skila
mckk175.4  lemmyn sywya aga bodh
mckk175.5  pub eur ty dhen gwra lowta
mckk175.6  bova den yo'nk bo den koth
mckk175.7  orthiv may mynnydh koela
mckk175.8  nevra gans an fals na soedh

mckk176.1  i eth yn unn fistena
mckk176.2  dhe'n tyller kyns o ord'nys
mckk176.3  pan dhodhyens dhi yntredha
mckk176.4  pows yesus a veu di'skys
mckk176.5  hy dis'ki meur a'n grevya
mckk176.6  orto fast nans o glenys
mckk176.7  hwath bythkweyth klav ny via
mckk176.8  villa es dell o di'skys

mckk177.1  unn venyn dha a welas
mckk177.2  dell o yesus destryppys
mckk177.3  pyteth meur a's kemmeras
mckk177.4  rag y vos mar vil dyghtys
mckk177.5  unn kweth teg hi a drelyas
mckk177.6  a-dro dhodho desempis
mckk177.7  ha warnans hi a'n kwethas
mckk177.8  rag gwitha na ve stervys

mckk178.1  hys krist i a gemmeras
mckk178.2  a'n eyl leuv bys yn hy ben
mckk178.3  orth an les i a dollas
mckk178.4  dew doll yn an grows hepken
mckk178.5  mayth ella an kentrow bras
mckk178.6  dre y dhiwla bys y'n penn
mckk178.7  rag y dreys i a vynnas
mckk178.8  telli dh'y worra yn tenn

mckk179.1  gansa krist a veu tewlys
mckk179.2  war an grows dhe wrowedha
mckk179.3  ha'y eyl leuv a veu tekkys
mckk179.4  orth an grows fast mayth esa
mckk179.5  ha'y eyl troes a veu gorrys
mckk179.6  poran war benn y gila
mckk179.7  orth an grows y fons letthys
mckk179.8  gans kenter gwyskys dredha

mckk180.1  dhe'n leuv arall pan dhodhyens
mckk180.2  orth an grows rag y fasta
mckk180.3  y fylli moy es troes-hys
mckk180.4  dhe'n toll gwrys hi na hedha
mckk180.5  an edhewon byttegyns
mckk180.6  gul toll arall ny vynna
mckk180.7  lemmyn an toll re wrussens
mckk180.8  i a vynna dhe servya

mckk181.1  gansa orth leuv krist lovan
mckk181.2  fast yn-skon a veu kelmys
mckk181.3  hag yntra an edhewon
mckk181.4  an grows fast a veu synsys
mckk181.5  gans re a gemmys kolonn
mckk181.6  an lovan a veu tennys
mckk181.7  y juntys kettep onan
mckk181.8  oll war-barth mayth ens skwerdys

mckk182.1  pan dheuth leuv krist war an toll
mckk182.2  dre an nerth may tennsons i
mckk182.3  unn edhow avel pyth fol
mckk182.4  a wyskis kenter ynni
mckk182.5  lemmyn my a'gas pys oll
mckk182.6  a baynys krist prederi
mckk182.7  ha na vo gesys dhe goll
mckk182.8  an laghys a wrug dhyn ni

mckk183.1  skrifys yw yn surredi
mckk183.2  ha ken my ny'n lavarsen
mckk183.3  korf yesus ha'y eseli
mckk183.4  i dhe denna mar vilen
mckk183.5  neb a vynna a ylli
mckk183.6  nivera oll y eskern
mckk183.7  ha'y skennys kig ha'y wythi
mckk183.8  pan esa yn an krowsprenn

mckk184.1  ha'n grows a veu drehevys
mckk184.2  ha yesus festys ynni
mckk184.3  ha'n penn-goeles delivrys
mckk184.4  yn toll o tellys rygdhi
mckk184.5  ena hi a veu gesys
mckk184.6  dhe goedha mar ankensi
mckk184.7  dhe krist may feu kryghyllys
mckk184.8  oll y gorf ha'y eseli

mckk185.1  ha krist yndella paynys
mckk185.2  a-berth yn krows pan esa
mckk185.3  y'n vaner ma y pysis
mckk185.4  rag an keth re re'n krowssa
mckk185.5  ow thas hweg bedhes gevys
mckk185.6  dhe'n re na 'ga nisyta
mckk185.7  rag my ny wonn pygemmys
mckk185.8  ymons i sur ow pegha

mckk186.1  an edhewon a grogas
mckk186.2  lader dhe krist a'n barth kledh
mckk186.3  hag a dheghow lader bras
mckk186.4  kregi a wrussons ynwedh
mckk186.5  ha krist y'n kres leun a ras
mckk186.6  leun y golonn a voreth
mckk186.7  gans ladron y tiwedhas
mckk186.8  dell yw skrifys a'y dhiwedh

mckk187.1  pilat a vynnas skrifa
mckk187.2  a vernans krist acheson
mckk187.3  praga dempnys re bia
mckk187.4  hag a'n skrifas y honan
mckk187.5  pan eth pilat dh'y redya
mckk187.6  skila nyns o nagonan
mckk187.7  prest y kevi pan vira
mckk187.8  hemm yw myghtern edhewon

mckk188.1  an edhewon a gewsis
mckk188.2  henna yw dhyn bileni
mckk188.3  bedhes dhe-ves defendys
mckk188.4  y vones myghtern dhyn ni
mckk188.5  ha bedhes ena gorrys
mckk188.6  y fynnas vos dre vaystri
mckk188.7  an pyth a skrifis skrifis
mckk188.8  yn-medh pilat dhedha i

mckk189.1  an libel a veu tekkys
mckk189.2  orth an grows fast mayth esa
mckk189.3  hag a-ugh penn krist gorrys
mckk189.4  may hylli pub y redya
mckk189.5  rag bos yesus krist krowsys
mckk189.6  ogas dhe fordh an sita
mckk189.7  gans lies y feu redys
mckk189.8  y vones myghtern dhedha

mckk190.1  dillas krist a veu rennys
mckk190.2  peder rann gwrys anedha
mckk190.3  gans peswar marghek a bris
mckk190.4  dhe bub marghek rann 'nedha
mckk190.5  y bows ev o mar deg gwrys
mckk190.6  i ny vynnsons hy ranna
mckk190.7  warnedhi prenn 'veu tewlys
mckk190.8  oll an bows piw a'n jeffa

mckk191.1  a'n barth kledh neb o kreghys
mckk191.2  diveth o ha lader pur
mckk191.3  yn ges ev a leveris
mckk191.4  ty krist mars o'ta mar fur
mckk191.5  war an bys dell omwrussys
mckk191.6  lemmyn diskwa ha gwra kur 
mckk191.7  ha saw ty ha my keffrys
mckk191.8  a'gan bywnans may fyn sur

mckk192.1  yn-medh an lader arall
mckk192.2  drog dhen os kepar dell veus
mckk192.3  ny dhoutydh dyw ty yw dall
mckk192.4  rag genen kregys neb eus
mckk192.5  den glan yw a begh heb fall
mckk192.6  ynno ev defowt nyns eus
mckk192.7  agan kregi ni yw mall
mckk192.8  rag ni re beu ladron dreus

mckk193.1  an lader a'n barth deghow
mckk193.2  a bysis yn kettellma
mckk193.3  arloedh pan dhyffi dhe'th pow
mckk193.4  prederi ahanav gwra
mckk193.5  krist pur hweg an karadow
mckk193.6  a'n gorthybis y'n eur na
mckk193.7  ty a vydh y'n keth golow
mckk193.8  yn paradhis genama

mckk194.1  an edhewon a gewsi
mckk194.2  a yesus rag y skornya
mckk194.3  kyns yn ta ev a ylli
mckk194.4  tus a bub drog oll sawya
mckk194.5  lemmyn gans oll y vaystri
mckk194.6  ragon ny woer omwitha
mckk194.7  na gans oll y drayturi
mckk194.8  ny yll agan dessaytya 

mckk195.1  war aga dewlin yth e
mckk195.2  dherag yesus re erell
mckk195.3  aga fenn i a shakya
mckk195.4  hag a gewsi pur debel
mckk195.5  orth yesus rag y angra
mckk195.6  awotta omma neb 'yll
mckk195.7  tempel dyw doust oll skwardya
mckk195.8  ha dh'y vodh y dhrehevel

mckk196.1  hag i e dhe benn dewlin
mckk196.2  ha hager mowys a wre
mckk196.3  gwettha godhyens a'ga min
mckk196.4  orth yesus a omgamma
mckk196.5  hag ev moyha yn y bayn
mckk196.6  yn y fas i a drewa
mckk196.7  henn o dhodho kales fin
mckk196.8  agan pegh ni ow prena

mckk197.1  re dhe krist a leveri
mckk197.2  a-berth yn krows pan esa
mckk197.3  mars o'ta krist mab davi
mckk197.4  deus a'n grows heb pystiga
mckk197.5  ha ni a grys dha vaystri
mckk197.6  hag a'th syns mester nevra
mckk197.7  my yw mab dyw yredi
mckk197.8  krist a leveris dhedha

mckk198.1  a'n barth deghow yth esa
mckk198.2  dhe krist y vamm maria
mckk198.3  ha'y vaw ev neb a gara
mckk198.4  a'n barth arall maga ta
mckk198.5  dhiso benyn yn-medh e
mckk198.6  yowann dha vab my a wra
mckk198.7  na bydh moy ken mamm nevra
mckk198.8  es hyhi ty na hwila

mckk199.1  war-lergh krist enev dhe ri
mckk199.2  pubonan oll dh'y gila
mckk199.3  yowann y vamm a synsi
mckk199.4  maria krist dell arghsa
mckk199.5  yn pub maner may hylli
mckk199.6  y vamm prest a's enora
mckk199.7  yndellma konfort dhedhi
mckk199.8  hy mab a vynnas dyghtya

mckk200.1  nans o devedhys an prys
mckk200.2  mayth o ogas dh'y dhiwedh
mckk200.3  y'n eur na y feu dorgrys
mckk200.4  ha dres oll an bys ev eth
mckk200.5  tewolgow bras a veu gwrys
mckk200.6  an howl a gollas y feth
mckk200.7  ha moy marthus my a grys
mckk200.8  es an re ma 'veu ynwedh

mckk201.1  yndella hi a besyas
mckk201.2  bys hanter-dydh yredi
mckk201.3  y'n eur na krist a vynnas
mckk201.4  leverel eli eli
mckk201.5  dhe styrya yw a gowsas
mckk201.6  arloedh prag y hys'sta vy
mckk201.7  mes re war krist 'ynnias
mckk201.8  yth o diwes a erghi

mckk202.1  gans an edhewon war hast
mckk202.2  drog dhiwes a veu dyghtys
mckk202.3  tebel likour meur y last
mckk202.4  aysel bystel kemmyskys
mckk202.5  yn unn spong orth gwelenn fast
mckk202.6  dhe krist hi a veu hedhys
mckk202.7  gonis oll a wrens yn hast
mckk202.8  rag nag o krist attendys

mckk203.1  re an edhewon debel
mckk203.2  a leveris heb pyta 
mckk203.3  awottensa ow kelwel
mckk203.4  eli dhodho dh'y witha
mckk203.5  mirewgh mar teu drehevel
mckk203.6  a'y baynys dh'y dhelivra
mckk203.7  ha'n sherewys prest a-bell
mckk203.8  dhiworth an gwir a via

mckk204.1  y bayn o mar grev ha tynn
mckk204.2  kammenn na ylli bywa
mckk204.3  heb daskorr y enev gwynn
mckk204.4  bythkweyth yn lan re vywsa
mckk204.5  krist a bysis dell redyn
mckk204.6  yndellma yn lies le
mckk204.7  ow enev my a gemmynn
mckk204.8  arloedh yntra dha dhiwla

mckk205.1  rag gwan spern hag ev yn tenn
mckk205.2  kammenn na ylli gwitha
mckk205.3  war-nans na boessa y benn 
mckk205.4  rag an arlont a usya
mckk205.5  mar poessa'n eyl tenewen
mckk205.6  rag y skoedh hi a'n grevya
mckk205.7  ha hwath gweth a wre an prenn
mckk205.8  war-dhelergh mara'n gorra

mckk206.1  na war-rag ev ny ylli
mckk206.2  poesa rag own bos megys
mckk206.3  y'n eur na dell redyn ni
mckk206.4  y'n lyvrow dell yw skrifys
mckk206.5  dhe'n ydhyn gwyls rag neythi
mckk206.6  tylleryow esa parys
mckk206.7  dhe krist y benn py synsi
mckk206.8  tyller vydh nyns o kevys

mckk207.1  rag porres res o dhodho
mckk207.2  gasa y benn dhe gregi
mckk207.3  rag galsa glan dhiworto
mckk207.4  y woes bywa ny ylli
mckk207.5  war-tu ha'y vamm a'n piwo
mckk207.6  y benn a vynnas synsi
mckk207.7  ha'y enev eth anodho
mckk207.8  gans garm yeyn hag ughel gri

mckk208.1  ryb krows yesus yth esa
mckk208.2  unn den henwys senturi
mckk208.3  a vernans krist pan welsa
mckk208.4  keniver tra marthusi
mckk208.5  ha'n enev dell daskorrsa
mckk208.6  erbynn natur gans unn kri
mckk208.7  y leveris heb skornya
mckk208.8  hemm yw mab dyw yredi
mckk208.9  ha lies ganso ena
mckk208.A  dhodho a dhug dustuni

mckk209.1  nans o hanter-dydh y'n wlas
mckk209.2  po moy dell yma skrifys
mckk209.3  dorgrys esa ha lughes
mckk209.4  ha'n tewolgow kekeffrys
mckk209.5  vayl an tempel a skwardyas
mckk209.6  yntra dew dhe'n dor koedhys
mckk209.7  ena ynwedh y torras 
mckk209.8  an veyn o krev ha kales

mckk210.1  an bedhow yn lower le
mckk210.2  apert a veu igerys
mckk210.3  ha'n korfow esa ena
mckk210.4  a veu yn-bann drehevys
mckk210.5  hag eth poran dhe'n sita
mckk210.6  gans lies y fons gwelys
mckk210.7  an gwir dhe dhustunia
mckk210.8  bos mab dyw neb o ledhys

mckk211.1  dowr ha leur ha tan ha gwyns
mckk211.2  howl ha loer ha ster keffrys
mckk211.3  a krist ow kodhav mernans
mckk211.4  anken i a wodhevis
mckk211.5  natur skila my a syns
mckk211.6  arloedh da mar pydh paynys
mckk211.7  oll y sojets kyn fons sens
mckk211.8  rag y bayn dhe vos grevys

mckk212.1  enev krist dhe ifarn eth
mckk212.2  hag a dorras an porthow
mckk212.3  dre y nerth bras ha'y sleynedh
mckk212.4  ev a golmas dewolow
mckk212.5  lusyfer kelmys yw hwath
mckk212.6  pur fast yn y golmennow
mckk212.7  hag ev a dryg heb finwedh
mckk212.8  yn ifarn yn tewolgow

mckk213.1  ena krist a dhelivras
mckk213.2  a bryson adam hag ev
mckk213.3  seul a wrussa bodh y das
mckk213.4  ma'n jeffa trygva yn nev
mckk213.5  pan eth yn-mes y'n sywyas
mckk213.6  an dus 'vas dell vynna ev
mckk213.7  an sherewys a drygas
mckk213.8  yn ifarn yn torment krev

mckk214.1  unn burjes yosep henwys
mckk214.2  a baramat an sita
mckk214.3  yn mernans krist a gewsis
mckk214.4  bythkweyth dremas re bia
mckk214.5  oll y dowl ev o tewlys
mckk214.6  ganso yn nev rag tryga
mckk214.7  yesus ganso o kerys
mckk214.8  ha nyns o hardh dh'y notya

mckk215.1  yosep eth bys y'n justis
mckk215.2  dhe pilat mester treus o
mckk215.3  ha pur hardh a wovynnis
mckk215.4  korf yesus orto yn ro
mckk215.5  rag bos yosep den kerys
mckk215.6  grontys ev a veu dhodho
mckk215.7  pilat a worhemmynnis
mckk215.8  mires krist marow mars o 

mckk216.1  an edhewon skentyl keth
mckk216.2  re's teffo meur vileni
mckk216.3  dhe vires orth krist i eth
mckk216.4  hag ev yn krows ow kregi
mckk216.5  i a welas war y feth
mckk216.6  y vos marow yredi
mckk216.7  y tesevsons oll ynwedh
mckk216.8  dre an golonn y delli

mckk217.1  y'ga herwydh yth esa
mckk217.2  unn marghek longys henwys
mckk217.3  dall o ny weli banna
mckk217.4  ev re bia den a bris
mckk217.5  gyw a veu yn y dhiwla
mckk217.6  gans an edhewon gorrys
mckk217.7  ha penn lymm rag y wana
mckk217.8  dhe golonn yesus henwys

mckk218.1  longys sur a'n barth deghow
mckk218.2  dhe grows yesus yth esa
mckk218.3  dhe'n marghek orth y hanow
mckk218.4  i a erghis may hwana
mckk218.5  yn korf yesus karadow
mckk218.6  an gyw lymm ev a bechya
mckk218.7  pur ewn yn-dann an asow
mckk218.8  dre an golonn mayth eth e

mckk219.1  a'n golonn yth eth stredh vras
mckk219.2  dowr ha goes yn kemmyskys
mckk219.3  ha ryb an gyw a resas
mckk219.4  dhe dhiwla neb a'n gweskis
mckk219.5  y hwolghas y dhewlagas
mckk219.6  gans y eyl leuv o goesys
mckk219.7  dre ras an goes y hwelas
mckk219.8  yesus krist dell o dyghtys

mckk220.1  edrek meur a'n kemmeras
mckk220.2  rag an ober re wrussa
mckk220.3  dh'y benn-dewlin y koedhas
mckk220.4  arloedh gevyans yn-medh e
mckk220.5  dall en ny welen yn fas
mckk220.6  ow bos mar vil ow pywa
mckk220.7  yesus dhodho a avas
mckk220.8  pan welas y edrega

mckk221.1  mamm yesus maria wynn
mckk221.2  herdhya an gyw pan welas
mckk221.3  yn hy mab y'n tenewen
mckk221.4  dre an golonn may resas
mckk221.5  ha dhe'n dor an goes ha'n lin
mckk221.6  anodho dell dheveras
mckk221.7  angus bras ha paynys tynn
mckk221.8  ha gloes krev a's kemmeras

mckk222.1  fest yn tynn hi a oela
mckk222.2  dhe hwerthin ny's teva hwans
mckk222.3  ha'y dagrow a dhevera
mckk222.4  a'y dewlagas pur dhehwans
mckk222.5  ha'y holonn hweg a ranna
mckk222.6  my a lever rag tristans
mckk222.7  rag an gras ynni esa
mckk222.8  na's gwittha an spyrys sans

mckk223.1  dre hy holonn yth eth seth
mckk223.2  hy mab shyndys pan welsa
mckk223.3  moreth an seth ha pyteth
mckk223.4  natureth o ha densa
mckk223.5  ha'n penn arall o pyteth
mckk223.6  tekkys fast gans kerensa
mckk223.7  ny wodhevis den bythkweyth
mckk223.8  kemmys paynys ow pywa

mckk224.1  an seth yw ragleverys
mckk224.2  a's gwiskas tynn gans meur angus
mckk224.3  war hy holonn may kreunis
mckk224.4  dre nerth an boemm fenten woes
mckk224.5  ha hi a oelas kemmys
mckk224.6  gans mar veur nerth ha galloes
mckk224.7  an fenten may trehevis
mckk224.8  rann yn-bann dyw drog a loes 

mckk225.1  a'n goes na dagrennow tri
mckk225.2  dre hy dewlagas yth eth
mckk225.3  nyns o konfort nag eli
mckk225.4  a wrella hy holonn heudh
mckk225.5  ha'y faynys mar druesi
mckk225.6  a's kemmer ha kemmys keudh
mckk225.7  yn oll an bys na ylli
mckk225.8  den kavoes kemmys anfeudh

mckk226.1  hy faynys o bras ha krev
mckk226.2  yn joy dhedhi trelys yw
mckk226.3  rag myghternes yw yn nev
mckk226.4  dhe vos gordhys hi yw gwiw
mckk226.5  eledh dherygdhi a sev
mckk226.6  lies mil hy bodh a syw 
mckk226.7  ha'y mab a's gordh dell vynn ev
mckk226.8  tekka es howl yw hy liw

mckk227.1  yn korf yesus yth esa
mckk227.2  hag ev yn krows ow kregi
mckk227.3  pymp mil strekys dell j'oue
mckk227.4  ha pedergweyth kans goli
mckk227.5  ha triugens moy gansa
mckk227.6  ha pymthek pur wir ens i
mckk227.7  hag oll rag pur gerensa
mckk227.8  orth mab-den y's godhevi

mckk228.1  pub dydh oll neb a vynne
mckk228.2  leverel pymthek pader
mckk228.3  a leun golonn rag gordhya
mckk228.4  passhyon agan arloedh ker
mckk228.5  yn blydhen i a via
mckk228.6  a bederow keniver
mckk228.7  hag a woliow esa
mckk228.8  yn korf yesus orth niver

mckk229.1  an edhewon ny vynna
mckk229.2  bos an ladron ow kregi
mckk229.3  ternos rag pask o dhedha
mckk229.4  dydh ughel i a'n synsi
mckk229.5  an edhewon yntredha
mckk229.6  a wrug may hwrellens terri
mckk229.7  aga mordhosow hware
mckk229.8  hag alena aga dri

mckk230.1  erbynn bones henna gwrys
mckk230.2  nans o prys gwesper y'n wlas
mckk230.3  y'n eur na ynwedh kummyas
mckk230.4  dhe yosep i a wrontyas
mckk230.5  hag a'n krowsprenn dell o prys
mckk230.6  korf yesus a gemmeras
mckk230.7  teyr maria my a grys
mckk230.8  p'eur helwis a'n gweresas

mckk231.1  mamm yesus krist a amma
mckk231.2  korf hy mab pur druesi
mckk231.3  ha'y dagrow a dhevera
mckk231.4  anodho pan brederi
mckk231.5  ha'n anken meur a's grevya
mckk231.6  pan vira orth y woli
mckk231.7  y'n tenewen yth esa
mckk231.8  dre an golonn a's telli

mckk232.1  yosep dhe krist a ewnas
mckk232.2  y arrow ha'y dhiwvregh hweg
mckk232.3  y'n vaner dell o yn hwas
mckk232.4  hag a's ystynnas pur deg
mckk232.5  a-dro dh'y gorf y trelyas
mckk232.6  sendal rych yn lies pleg
mckk232.7  ha maria leun a ras
mckk232.8  ganso trist ha morethek

mckk233.1  ena unn lowarth esa
mckk233.2  hag ynno bedh o parys
mckk233.3  den marow rag resseva
mckk233.4  nowydh parys nyns o usys
mckk233.5  korf yesus krist yntredha
mckk233.6  dhe'n logel a veu degys
mckk233.7  hag a-hys dhe wrowedha
mckk233.8  ynno ev a veu gesys 

mckk234.1  unn den da krist a gara
mckk234.2  nykodemus y hanow
mckk234.3  ev nyns o hardh dh'y notya
mckk234.4  rag own kavoes y ankow
mckk234.5  d'wor'an nos yn pur brena
mckk234.6  ev eth dhe'n korf o marow
mckk234.7  gans unyent dhodho esa
mckk234.8  ha spisys a veur rasow

mckk235.1  nykodemus a uras
mckk235.2  korf yesus ha'y eseli
mckk235.3  oynment o a gemmys ras
mckk235.4  may hwitha korf heb pedri
mckk235.5  nagonan ev ny asas
mckk235.6  heb ura a'y eseli
mckk235.7  yndellma ev a'n dyghtyas
mckk235.8  meyn yeyn sur o y weli

mckk236.1  ha spisys lies eghenn
mckk236.2  ev a worras yn y vedh
mckk236.3  dhe krist a bub tenewen
mckk236.4  hag a dheghow hag a gledh
mckk236.5  orth y dreys hag orth y benn
mckk236.6  ha war oll y gorf ynwedh
mckk236.7  diskwedhyans war-lergh anken
mckk236.8  bedha myghtern yn diwedh

mckk237.1  ha'n edhewon a worras
mckk237.2  a-ugh yesus krist unn men
mckk237.3  ledan o ha poes ha bras
mckk237.4  moy ages gavel tredden
mckk237.5  ganso dres nos y hwoelyas
mckk237.6  yn y servis neb o len
mckk237.7  an nos na a dremenas
mckk237.8  hag oll hy drog ha'y anken

mckk238.1  ternos y sordyas bresel
mckk238.2  gans an edhewon wokki
mckk238.3  lavarow tynn hag ughel
mckk238.4  fest yn fol i a gewsi
mckk238.5  mayth ens i parys dhe'n wel
mckk238.6  ny wodhyens y dhistrui
mckk238.7  rag yesus dhe leverel
mckk238.8  y'n tressa dydh y sevi

mckk239.1  yn unn stevya oll i eth
mckk239.2  bys yn pilat o justis
mckk239.3  unn edhow dhodho yn freth
mckk239.4  yndellma a leveris
mckk239.5  ni a yll y'n nos haneth
mckk239.6  fest distowgh bones kellys
mckk239.7  ha may fo dhyn ni dhe weth
mckk239.8  rag bones yesus ledhys

mckk240.1  rag an traytour a gewsis
mckk240.2  a-dherag lies huni
mckk240.3  war-lergh y vones ledhys
mckk240.4  dhe'n tressa dydh y sevi
mckk240.5  mes mara pydh ev degys
mckk240.6  gans y dus na'n kyffyn ni
mckk240.7  y'n eur na bydh leverys
mckk240.8  ev dhe sevel dre vaystri

mckk241.1  pilat a erghis dhedha
mckk241.2  war bayn kelli an bywnans
mckk241.3  mones dhe'n korf dh'y witha
mckk241.4  na'n kemmerra eskerens
mckk241.5  hag y'n nos oll aspia
mckk241.6  ha gwitha tamm na goskens
mckk241.7  i eth yn unn fistena
mckk241.8  peswar marghek ervys ens

mckk242.1  pan dheudhons i bys y'n bedh
mckk242.2  yth eth unn marghek dh'y benn
mckk242.3  hag arall dh'y dreys ynwedh
mckk242.4  ervys fest bys y'n dhiwen
mckk242.5  hag a dheghow hag a gledh
mckk242.6  onan a bub tenewen
mckk242.7  bost a wrens tynn ha diveth
mckk242.8  y'n gwithens orth y eghenn

mckk243.1  an varghogyon a goskas
mckk243.2  myttin ha'n jydh ow tardha
mckk243.3  ha yesus a dhassorghas
mckk243.4  hag eth y'n le may fynna
mckk243.5  den apert ha meur y ras
mckk243.6  golow kler ow tewynnya
mckk243.7  ev a wre oll y vynnas
mckk243.8  i ny yllens y witha

mckk244.1  pan o pur helergh an jydh
mckk244.2  y tifunas unn marghek
mckk244.3  dell dheuth a'n nev war y feth
mckk244.4  ev a welas golow teg
mckk244.5  ha'n men omhwelys ynwedh
mckk244.6  esa a-ugh yesus hweg
mckk244.7  ha warnodho a'y esedh
mckk244.8  el bennigys lowenek

mckk245.1  an marghek na a sevis
mckk245.2  oll yn-bann y gowetha
mckk245.3  ha dhedha a leveris
mckk245.4  a yesus fatell via
mckk245.5  an den ma re dhrehevis
mckk245.6  gallas ny wodhon pyla
mckk245.7  lemmyn na ven ledhys
mckk245.8  nyns eus fordh dhe omwitha

mckk246.1  marghek arall a gowsas
mckk246.2  go-ni vydh pan ven genys
mckk246.3  tru a dhyw ellas ellas
mckk246.4  gans unn hun re ben toellys
mckk246.5  an bywnans ni re gollas
mckk246.6  hag ynwedh agan fleghes
mckk246.7  omdhyghtyen treussyn a'n wlas
mckk246.8  fien na vyn ni kevys

mckk247.1  an peswara a gewsis 
mckk247.2  na hwilen gwevya an pow
mckk247.3  kepar dell veu dhe'n justis
mckk247.4  deun leveryn war anow
mckk247.5  a'y vedh dell yw drehevys
mckk247.6  na leveryn unn ger gow
mckk247.7  i a wrug a-dhesempis
mckk247.8  oll war-lergh y arghadow

mckk248.1  i eth yn unn fistena
mckk248.2  dhe pilat aga justis
mckk248.3  y'n dyskens dell via
mckk248.4  ha dhodho a leveris
mckk248.5  re savsa krist heb strivya
mckk248.6  oll dh'y vodh gans golowys
mckk248.7  ha na yllens i gwitha
mckk248.8  y vodh na ve kollenwys

mckk249.1  ena pilat pan glywas
mckk249.2  yndellma i dhe gewsel
mckk249.3  prederow a'n kemmeras
mckk249.4  rag own i dhe leverel
mckk249.5  ha dh'y notya dres an wlas
mckk249.6  sur a-ogas hag a-bell
mckk249.7  may teffa tus gans nerth bras
mckk249.8  er y bynn rag gustla bell

mckk250.1  rakhenna pilat a ros
mckk250.2  dhe'n varghogyon aga ro
mckk250.3  may lavarsons ha dolos
mckk250.4  yn pub tyller dres an vro
mckk250.5  dhe vos tus ervys y'n nos
mckk250.6  warnedha kemmys a-dro
mckk250.7  nag ens i hardh dhe wortos
mckk250.8  lemmyn oll mones dhe'n fo

mckk251.1  an varghogyon pan glywas
mckk251.2  pilat ow kows yndella
mckk251.3  meur a joy a's kemmeras
mckk251.4  i dhe dhiank yndella
mckk251.5  a'n paynys o krev ha bras
mckk251.6  ha kavoes rohow mar dha
mckk251.7  bodh pilat i a notyas
mckk251.8  yn le mayth ens rakhenna

mckk252.1  y'n keth jydh na pur a-varr
mckk252.2  ha'n howl nowydh drehevys
mckk252.3  teyr maria kler ha hwar
mckk252.4  a dheuth dhe'n bedh leverys
mckk252.5  ha gansa oynment heb par
mckk252.6  rag korf yesus o prenys
mckk252.7  hwath y'n eur na nyns ens war
mckk252.8  bones mab dyw drehevys

mckk253.1  pan o an teyr maria
mckk253.2  ogas dhe'n bedh devedhys
mckk253.3  an men esa a-wartha
mckk253.4  i a'n gwelas drehevys
mckk253.5  an benynes yndellma
mckk253.6  yntredha a leveris
mckk253.7  dhiworth an bedh an men ma
mckk253.8  dhyn ni piw a'n omhwelis

mckk254.1  an benynes leun a ras
mckk254.2  gans an bedh fast powessens
mckk254.3  orth an penn i a welas
mckk254.4  dhe'n bedh yw leverys kyns
mckk254.5  unn flogh yo'nk gwynn y dhillas
mckk254.6  el o hag i ny wodhyens
mckk254.7  skruth own meur a's kemmeras
mckk254.8  rag an marthus re welsens

mckk255.1  an el a gewsis dhedha
mckk255.2  na vedhewgh diskonfortys
mckk255.3  yesus krist a nasara
mckk255.4  dell welsowgh a veu ledhys
mckk255.5  sevys gallas dhe gen le
mckk255.6  den apert ha meur y bris
mckk255.7  awotta'n le mayth esa
mckk255.8  omma nyns yw ev trygys

mckk256.1  ewgh yn fen dh'y dhyskyblon
mckk256.2  ha leverewgh hwi dhedha
mckk256.3  ha dhe beder dos yn skon
mckk256.4  er y bynn dhe galila
mckk256.5  ena krist an kuv kolonn
mckk256.6  hwi a'n kyv yn lowena
mckk256.7  dell leveris y honan
mckk256.8  yn kig yn goes ow pywa

mckk257.1  gans henna i a drelyas
mckk257.2  konfortys ha lowenek
mckk257.3  hag eth tus krist rag hwilas
mckk257.4  hag a's kavas morethek
mckk257.5  y lavarsons oll an kas
mckk257.6  yth ethons yn unn tonnek
mckk257.7  bys galila dh'y hwilas
mckk257.8  ha dhe gows orth yesus hweg

mckk258.1  pan dheudhons dhe galila
mckk258.2  yesus krist i a welas
mckk258.3  yn y dhenses ow pywa
mckk258.4  den apert ha meur y ras
mckk258.5  oll y bayn y'n tremensa
mckk258.6  ha trelys ens yn joy bras
mckk258.7  hag a vydh dhyn ni nevra
mckk258.8  mara krysyn ha bos 'vas

mckk259.1  dell sevis mab dyw a'y vedh
mckk259.2  y'n eur na dhe'n tressa dydh
mckk259.3  yndella oll ni a sev
mckk259.4  dydh breus drog ha da ynwedh
mckk259.5  obereth dremas a dyv
mckk259.6  y'n eur na rych ev a vydh
mckk259.7  drog dhen y'n jydh na go-ev
mckk259.8  dhe krist y fydh a'n barth kleth

